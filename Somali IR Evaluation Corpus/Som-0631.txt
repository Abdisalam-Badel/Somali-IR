Madaxweyne Xasan Sheikh: Shabaab Shebeelalda dhexe wuxuu kaga haray Ruun-Nirgood, iyadana saacado kadib waa la xoreynayaa
Madaxweynaha Soomaaliya Xasan Sheikh Maxamuud ayaa ciidamada xoogga dalka, kuwa Hirshabeelle iyo kuwa deegaanka uga mahad celiyay inay Shabaab ka xoreeyeen degmada Aadan Yabaal ee gobolka Shabeellada dhexe.

Madaxweynaha oo jeediyay khudbad bogaadin iyo dhiirri galin ah ayaa sheegay inay tahay guul ummadda Soomaaliyed usoo hoyatay in Shabaab laga kiciyo dhulkii ay muddo tobanaan sano haysteen, oo uu sheegay inay dadka ku dulaysan jireen.

Madaxweynuhu wuxuu sheegay gobolka Shabeellada dhexe inay Shabaab kaga sugan yihiin degmada Ruun Nirgood, isagoo tilmaamay in saacado gudaheed looga xoreyndoono. Wuxuu sheegya in Shabaab waqtigiisii uu soo dhamaaday, islamarkaana dowladda Soomaaliyeed ay ka shaqeynayso in deegaanada la xoreeyay si degdeg ah looga hirgaliyo adeegyadii arrimaha bulshada.

Xasan Sheikh wuxuu sheegay in Shabaabku markii ay ka baxeen Aadan Yabaal ay ceelashii biyaha kasii furteen Bomkii biyaha soo saarayay. isagoo xusay inay qeyb ka tahay dhibaatada ay ku hayeen bulshada.

Madaxweynuhu wuxuu sheegay dowladdu inay horey u dayactiray ceelashii Hiiraan ee Shabaabku aaseen. Haddana lagu howl jiro in Ceelasha Aadan Yabaal dib loo howlgaliyo.