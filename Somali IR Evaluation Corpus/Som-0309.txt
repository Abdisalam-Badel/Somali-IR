Hadda waxaynu u imanaynaa suugaantan oo ah meesha saddexaad ee
aynu ka raadineyno jawaabta su’aasha wixii ay ka dhalan jireen colaadihii
iyo dagaalladii beelaha qabaa’ilka xoolo-dhaqatada iyo reer-guuraaga
Soomaaliyeed ee waayadii la soo dhaafay.
Jawaabta aynu ka akhriyeyno ururintan suugaaneed, nuxur ahaan waxba
kama diiddana sababaha aynu ka soo tebinney aqoonta soojireenka
taariikhda afka la isugu tebiyo, iyo wixii ku soo arooray cilmibaadhisyo hore
loo sameeyey oo mawduucaas isaga ah ku lug leh; hayeeshee wacaaleyaal
kale oo la xidhiidha dhismihii bulshadaas iyo dhaqankeedii, ayaa iyana
suugaantan laga daliishan karaa, oo ah asaaska sababaha colaadaha iyo
nabadduba salka ku hayeen.
Taas hore ee ah sababaha xidhiidh toos ah la lahaa colaaddii qabaa’ilka
reer-guuraaga Soomaaliyeed, suugaantan waxaynu ugu imanaynaa oo aynu
kala soo bixi karnaa sababahan:
dhiig6 oo ah badiba dil qudhgoyn ah (dhaawacna wuu noqon
karaa);
dhaca geela;
daaqa iyo ceelka;
haweenka.
Afartaas sababood waa kuwa aynu ku hayno suugaantan ee aynu ka
akhrisan karno dulucda ujeeddada waxa ay ka hadlayso, erey-tusmeedyada
sarbeeban iyo suuraymaha (imagery) suugaaneed ee ku jirta maansooyinka
iyo sheekooyinka. In kasta oo aynaan odhan karin waa iyaga oo qudha kuwa
ay colaadda qabaa’ilkaasi ka dhalan jirtey, haddanase waxay noo la badan
tahay, beelaha qabaa’ilka ahaa xoolo-dhaqatada reer-guuraaga soocan ee
aanay xirfad kale u wehelin; sababta tooska ah ee iska-horimaadkooda iyo
colaaddoodu in aanay afartaas ka baxaynin.
Tixda ugu soo horreysa qaybta maansooyinka oo uu leeyahay Salaan
Carrabay, dulucda ujeeddadeeda oo tirtirsi ah, wuxuu maansayahanku
u marayaa godobta rag la laayey oo ku kala maqan qabaa’il degaanka
Togdheer ku wada noolaa. Qolo walba wuxuu xusuusinayaa nin Hebel la
odhan jirey oo beeshiisa magac iyo meeqaan weyn ku lahaa oo uu diley
Hebel oo qoloda kale ahaa. Alle ha u naxariistee, Xaaji Muuse Galaal oo
cajalad uu duubay aannu tixdaas ka qorney, wuxuu sheegayaa in uu Salaan
ka mariyey tixdaas goob ay fadhiyeen rag ay ka mid yihiin niman nin walba ninkii aabbihii diley wiilkiisii uu hortiisa soo fadhiyo, iyada oo ay labaduba
haystaan bundukh.
Bilowga u horreeya ee tixdaas, tusaale ahaan, waxaa ka mid ah:
Dhoollaha Beday kaga rideen dhagaxi Beereede
Waatii waraabuhu dharqaday dhinacyadiisiiye
Ulajeeddada labadan bayd uu gabayaagu ka lahaa waa inuu dhiidhi geliyo
qolada uu ka dhashay nin magaciisa la odhan jirey Bede oo meesha Beer la
yidhaahdo (bari ka xigta Burco) lagu diley.
Baydad kale, isagoo qolo ficilo gelinaya oo godob hore soo xusuusinaya
wuxuu Salaan Carrabay isla tixdaas Mayn ku leeyahay:
Cabdi-Qodaxna waa lagu dhugtamey suu dhalool yahaye
Dhaayaha wejiga saanaddii dhab uga qiiqaysey
Hadba waxan la dheellimanayaa dhicitinkiisiiye
Meelo kale, isaga oo ka hadlaya dilkii ninka la odhan jirey Aadan Jugleh iyo
ninkii diley oo isna la odhan jirey Nabadshe wuxuu Salaan yidhi:
Isagaan dhib qabin Aadan bay wax u dhawaaqeene
Dhadhabkaa hurdada ugu warramay dhaasasiyo beene
Dhalanteedka waa kii la kacay dhuga la’aaneede
Dhabtuu Nabadshe warankowgu ridey dheehay aadmiguye
Wuxuu Salaan Carrabay gunaanadka tixda u imanayaa sababta dumarka
oo isagana markaas gaar u sii taabanaysay, illeyn gabayganba waxaa ka
keeney waa colaadda uu ka qaaday qisadii gabadha Qarad la odhan jirey
oo nin ay Salaan isku reer ahaayeen lagala baxay. Isaga oo uga tusaale
qaadanaya qisadii Qaabiil iyo Haabiil, wuxuu tuduca u dambeeya ku
bilaabayaa saddexdan bayd ee tilmaamay sababta dumarka:
Ma dhurmuminin Qaabiil kolkuu dhacayey Haabiile
Dhibaad-jiid haween buu ka kacay dhiriftankoodiiye
Dheddigoodku Aadmiga horay uga dhawaajeene
Cilmi-Dhuub shantuu dhalayba waa dhababka loo jiidye
Ma sii dhugan Bah-Reer Dood kobtay kaga dhaqaaqeene
Anuun bay dhaxantu xalay iigu timi dhimirsigii ciile
Dheg xumada aniyo baa maso ah dheecdan Reer Gude’e
Tusaale kale oo aannu suugaanta halkan ku qoran ka soo qaadannay
waa tixdii Cali Aadan ‘Cali-Dhuux’ ee bilowga u ahayd silsilo-maanseeddii
magaca Guba ku caan-baxday. Tixdaas oo aannu qoraalkeeda ururintan ku