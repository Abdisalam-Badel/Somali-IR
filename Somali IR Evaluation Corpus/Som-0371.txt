Xerada Nasrudiin waxaannu soo galnay goor fiid ah.
Waxaa nala geeyey laba teendho oo naloo diyaariyey.
Waxaa halkii noogu yimid koox reer Burco ah oo
tababar u dhamaaday. Waxay u yimaaddeen
hawshayada oo kale isla berrina way ambabaxayeen.
Waxaan ka xasuustaa Cabdiraxmaan iyo Mustafe oo
aannu hore asxaab u ahayn. Waa ay nala soo
fadhiisteen, wayna noo dardaarmeen. Waxaa kale oo la
socday innamo xerada ka tirsan oo uu ka mid ahaa will
lagu magacaabo Abu Hureere. Wiilkaas daâ€™diisu kama
ay waynayn 18 jir. Wuxuu ahaa wiil leh cilmi diineed oo
aftahan ah.
Waxaanu bilawnay in aanu isbaranno. Qof waliba
wuxuu sheegay magaciisa, xilihiisa iyo qabiilkiisa sidii
caadada ahayd. Abu Hureere wuxuu noo sheegay
magaciisa rasmiga ah iyo qabiilkiisa iyo qabiilka uu ka
sii yahay. Hore uma maqal laftiisa hoose, dibna umaan
illaabin. Laakiin markii uu xusay qabiilkiisa kore waan
jiriricooday. Waan naxay. Waxa i galay dareen didmo
ah. Waayo? Wuxuu shcegtay qabiil aan weligay wax
xun mooyee wax san la iiga sheegin. Wuxuu noo
sheegtay Marreexaan!
Ha ila yaabin walaal. Anigu diin ayaan ku barbaaray.
Maan rumaysnayn denbi uu qof galay in cid kale loo
raaco. Mana rumaysnayn wixii xad gudub Soomaaliya
ka dhacay inay sabab u ahayd xumaan qabiil gaar ahi leeyahay iyo xumaan gobol gaar ahi leeyahay toona.
Waxaan u haystay in ay sababtay jaahilnimada
soomaalida oo dadkii ka leexisay dariiqa hagaagsan.
Jaahilnimadaasna qabiilooyinka soomaalidu isku wada
heer bay ka joogeen, welina ka joogaan. Taasi waa
marka aan isticmaalo aqoontayda iyo rumaysnaantayda
dhabta ah. Waxaase jirta in aan ku soo dhex koray
bulsho xad gudub weyn loo geystay oo xuquuqdooda
beni aadanimo meel lagaga dhacav. Dadkaasi way
cabanayeen, eedda oo dhanna waxay dusha ka
saarayeen qabiil gaar ah. Marreexaan. Taasi waxay igu
abuurtay dareen-cabsiyeed qarsoon oo aanan
dhaadayn23. Waxay iga siisay shakhsiga Marreexaan
sawir xumaan mooyaane aan lagu ogayn khayr. Sidaas
darteed ayaa markii Abu Hureere noo sheegay
qabiilkiisa uu dareenkaasi ka soo kor maray
garashadaydii dhabta ahayd, markaas ayaan
jidhidhicooday.
Tu kalena way jirtay oo Abu Hureere wuxuu ahaa
qofkii ugu horreeyey ee Marreexaan ah ee aan weligay
soo hor fadhiisto. Wallaahi maskaxdaydaba kuma ay
jirin Marreexaan ayaa Abuu Hureere oo kale leh.
Laakiin aakhirkii wuu iska shiiqay dareenkaas bulshadu
igu abuurtay. Waxaan beryo danbe la saaxiibay
toddoba ruux oo beeshaas ah, shan nin iyo laba dumar
ah. Waxaa iga yaabisay dadnimo wanaaggooda oo aan
soomalida uga dhex waayey tusaale.