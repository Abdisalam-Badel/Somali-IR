Fahanka Akhriska ka dib
Carruurta gabdhaha ah waxay ka shaqayeeyaan guryaha, kuwaas oo badaanaa la kulma
kufsi iyo aflagaado. Carruurtu waxay soo guraan xaabo waxayna soo dhaamiyaan biyo
kuwaas oo ay u lugeeyaan masaafooyin dhaadheer iyaga oo wada alaabo culus, waxaa kale oo ay carruurtu ka shaqeeyaan dhismaha iyo warshadaha wax-soo saarka iyaga
oo xammaala ama qaada waxyaabo ka tanweyn, kuna shaqeeya biraha wax gooya oo
dhibaato u keeni kara.
Carruurta qaarna waxaa loo diraa in ay ka shaqeeyaan dhagax oo ay ka dhigaan budo,
si looga sameeyo dharyo. Shaqada noocan ahi waxay sababi kartaa jirrooyin dhinaca
neefsiga ah, maadaama uu boodhka burburku uu waxyeeleeyo neefmareenka.
Guud ahaan, sidaan kor ku soo xusnay carruurta waxaa loogu shaqaystaa siyaabo kala
duwan. Mararka qaarkood duruufo ayaa ku kalifa carruurta in ay ogolaadaan in lagu
shaqaysto, duruufahaasna waxaa ka mid ah carruurta qaarkood oo ay soo food saarto
dhibaatooyin dhinaca nolosha ah oo aad u adag. Shaqada beddelkeedana waxaa lagu
siiyaa cunto ama lacag aad u yar.
Haddaba, sheekadan waxaan ku baranay in carruurta dunida ku nool, loogu shaqaysto
siyaabo kala duwan, taasi oo xadgudub iyo meel kadhac ku ah xuquuqda carruurta.
Waxayna la kulmaan dhibaatooyin kala duwan oo ka dhasha hawlaha ay qabtaan.
Waxaana habboon in la dhawro xuquuqda carruurta oo aan lagu shaqaysan.