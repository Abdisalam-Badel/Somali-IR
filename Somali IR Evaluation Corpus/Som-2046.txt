QM oo xayiraado cusub ku soo rogtay Waqooyiga Kuuriya
Golaha Amaanka ayaa cod buuxa ku meel mariyey in xayiraado adag la saaro Kuuriyada Waqooyi, taasoo jawaab u ah tijaabadii dhawaan ay ku samaysay gantaalaha ballistigga.
Qaraarka qabyada ah ee Qaramada Midoobay waddo waxaa ka mid ah in hoos loo dhigo shidaalka uu dalku dibadda u dhoofiyo 90%.
Shiinaha iyo Ruushka oo bahwadaag la ah Kuuriyada Waqooyi waxay u codeeyeen qaraarkaas.
Horeba dalkaas waxaa u saarnaa tiro xayiraado ah oo ay ku soo rogeen Maraykanka, Qaramada Midoobay, iyo midowga Yurub.
Xukuumadda Washington waxay Pyongyang xayiraado ku haysay tan iyo 2008, ayadoo la fariisiyey hantida shakhsiyaad iyo shirkado lala xiriirinayo barnaamijkeeda Nukliyeerka, waxaana kale oo la mamnuucay in badeecado iyo adeegyo uu dalku dibadda ka soo waarido.
Nikki Haley oo ah safiiradda Maraykanka u fadhida Qaramada Midoobay waxay sheegtay in xayiraaduhu “ay yihiin farriin cad oo ku socota Pyongyang, kuwaasoo haddii la iska dhega tiro keeni kara ciqaabo iyo go’doomin dheeraad ah”.
Talaado, Janaayo, 03. 2017 (HOL) - Dowladda K/kuuriya ayaa uga digtay  muwaadiniinteeda in ay u safraan Soomaaliya sababo la xiriira sida ay sheegtay xukuumada K/kuuriya sababo la xiriira ammniga.
War qoraal ah oo kasoo baxay dowladda kuuriyada Koonfureed ayaa looga mamnuucay muwaadiniinta dalkaasi u dhashay inay u safraan dalalka Soomaaliya, Syria, Yemen, Libya iyo Afghanistan ilaa lixda bilood ee soo socota.
Xukuumada ayaa la sheegay in ay kordhisay  muddadi horey loo joojiyay in loo soo safraa dalalka Soomaaliya ay ku jirto, waxaana la gaarsiiyay ilaa 31 July.
Wasaaradda arimaha dibadda dalkaasi ayaa u sheegtay dadka u dhashay Koonfurta Kuuriya inay ka taxadaraan u safridda dalalka Soomaaliya ay ku jirto, cabsi dhanka amaanka ah darteed.
Waxaa loogu baaqay dadka hadda ku sugan dalalka amni darada laga sheegayo inay muujiyaan feejignaan dheeri ah.
Mar sii horeysay qoraal kasoo baxay dowladda Kuuriyada Koonfureed ayaa looga digay muwaadiniinta dalkaasi u dhashay inay u safraan dalal Soomaaliya ay ku jirto.
Ugu danbeyntii, mar walba oo qaraxyo culus ay ka dhacaan magaalada Muqdisho iyo magaalooyinka dalka, waxaa soo baxa digniino dadka ajaaniibta laga siiyo inay Soomaaliya usoo safraan, waxaana gudaha dalka ku sugan ajaaniib fara badan.