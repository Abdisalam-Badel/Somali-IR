ina tusayaan ahmiyadda geela ee ka dhigtey sabab lagu dagaallamo:
Sida qaylo beel kale timi waad barbariseene
Basarka caydhu leedahay nin ogi kama baqeen geele
Ba’ayeyda naaguhuna saw idinma beer qaaddo
Tixdiisa labaad oo ah tix guul-ku-faan ah, wuxuu Xarbi Ismaaciil tiriyey
ka dib markii uu reer-tolkii jebiyey weerar ay isla qoladii hore, mar kale
ku soo celiyeen. Dhawrkan bayd ee aannu tixdaas ka la soo baxnay
waxay tilmaamayaan sababta geela ee ay qabaa’ilka xoola-dhaqatada
Soomaaliyeed, waayadii hore, iskaga hor-iman jireen ee ay ku diriri jireen:
Iyadoo badhkeed gu’ga dhaloo baal-casaa wadata
Barqinkii hadday weerareen bahalihii waashey
Kamay baqane beerkay rasaas ugu balaadhsheene
Boqol bay kob wada jiifiyeen boobtadii hore’e
Ku bigaace Reer Sugullihii badhida weynaaye
Faarax Nuurna tixdiisa aannu halkan ku soo qornay, u lana baxnay Sardan
iyada oo ay guud ahaanteedba ku saabsan tahay sababta geela, waxaynu,
tusaale ahaan, halkan ku soo qaadaynaa saddexda bayd ee sida tooska ah
uga marag-kacaya sababta geela:
Sinji iyo ab baa nagu ogaa sabada mayd yaalle
Sibreheeda waa oolli jirey soobir qaawaniye
Meeshii saqaafkeedu maro sababi waa taale
Dhinaca sheekooyinka marka aynu jalleecno, sheekada Adduun I Qatal oo ah
ta sheekooyinka halkan ku qoran u mudan, ma ahayn sababta colaadda iyo
dagaallada badan ee dhacay qabaalka la jebiyey. Sababta qabaalka waxaa
ka dhashay isqabashada iyo dirirta laba nin. Marar badan bay dhici jirtey
wax qiime yar oo laba nin isku qabataa, sida qabaalkaas oo kale ama wax
ka sii qiime yar, sida koor geel iyo wax la mid ah; loomana qaadan jirin,
mana ay noqon jirin colaad laba qabiil. Colaadda labada qabiilo waxay ku
xidhneyd natiijada isqabashada, haddii uu dil qudh-gooyo dhaco. Waxaase
jirey wax bulshadaas dhaqankeeda ku qaayo weynaa oo sidiisa colaadda
qabaa’ilku uga dhalan jirtey, waana waxyaalaha aynu halkan kaga soo
hadlaynay ee ah geela, dumarka, daaqa iyo ceelka oo kale.
Hadal iyo dhammaantii sheekadan Adduun I Qatal dagaalka labada qabiil
kama dhicin qabaalka la jebiyey7 ee wuxuu ka dhacay ninka la diley iyo
magta la diidey.