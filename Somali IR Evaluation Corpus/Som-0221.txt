73. WAA CALAKO
Abbaaraha markay xarunta Daraawiishtu ahayd Mirashi, waxay hiyiga ku hayeen inay doonyo sameystaan si ay badda uga tallaabaan oo uga dagaal galaan. Xaaji Suudi Shabeelle ayaa bareere soo jeediyey oo wuxuu yiri: “Sayiddii, waxaa aniga ila qumman inaan badda ka tallaabno oo berriga carbeed u gudubno, si aynu carab ciidan iyo hiil uga helno, dabadeedna reer Maka iyo Madiina iyo Turkiga wax ula qaybsanno.”
Sayidkiina wuxuu yiri: “War mindhaa suura geli meyso inaynu carab ciidan iyo waxtar ka helno ama garab iyo gaashaan gaalo inooga noqdaan!”
Iyadoo aanay dooddii sii dheeraan, meeshiina aan laga kicin, ayuu Sayidku gabay yar tirshey, wuxuu yiri:
Waa calako meel yuurirtiyo, cunug aan weynaane
Waa ciiryaamo roob da'ahayoo, ciiro iyo qiiqe
Waa baradho ceeriina iyo, xuubka caarada e
Cudud ma leh col kula weerar gala, ciidan iyo xooge
Inkastey cid kuu soo diraan, waa cidloo kale e
Caloosha iyo madaxay sidii, dumar cantuugaane
Maandhow cayaayirka iga daa, carabi waa naage!