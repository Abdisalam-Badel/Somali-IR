Markuu arkay Aadan Galaydh oo baanaya ayuu Boos diidey shirkii in uu
soo fadhiisto; ka dibna wuxuu u kacay bari, shirkiina waa lagu kala kacay.
Boos wuxuu doontay faras, wuxuu marba qolo u hoydo oo faras
weydiiyaba markii dambe waxa loo sheegay faras uu leeyahay Maxamuud
Cali-Shire oo ahaa suldaankii qolada Warsangeli. Faraskaas oo la odhan
jirey Dab-La-Tuuray ayuu Boos goostey in uu helo. Wuxuu socdoba wuxuu
gaadhay Maxamuud Cali-Shire, wuxuuna ku yidhi: ‘Maxamuudoow
faraskaaga Dab-la-Tuuray wed oo kaa dila iyo rag kaa qaada mooyee
waxkale oo aad kaga samri lahayd ma jiraa?’ Maxamuud Cali-Shire wuxuu
Boos ugu jawaabay: ‘Geeliinnu waa intee?’ wuxuu yidhi Boos: ‘Waa shan
iyo labaatan kadin’, Maxamuud baa yidhi: ‘Shan iyo labaatankaas oo
aan marba mid u galo ayaan kaga samri lahaa’. Boos wuxuu ku yidhi
Maxamuud: ‘Ina keen faraskana soo kaxee’. Sidii ayey isku raaceen Boos
iyo Maxamuud, sidii ballantu ahayd Maxamuud shan iyo labaatankii kadin
ayuu midba mar u galay oo tuu ka doortay kala soo baxay. Markuu shan
iyo labaatan qaalmood oo qori-cad ah ka xushay, ayaa hal igadhi kacday,
candhaddeediina labadeeda sibrood isku martay. Maxamuud baa arkay
hashii, wuxuuna yidhi ‘Hashaa ku soo dar’. Kolkaasaa Boos yidhi: ‘Hashaa
iska daa, sababtoo ah waxa loo lisaa islaan waayeel ah oo hooyaday ah oo
saddex wiil oo ay dhashayna goob lagu wada diley’. Maxamuud baa dhaar
ku maray hashaas oo geela lagu soo daro mooyee in aanan faraskaba kaa
iibin. Hashii ayuu soo saaray Boos isagoo aan raalli ka ahayn.
Markii lala kala wareegey ayaa Boos yidhi: ‘Haddaba faraska dhaliilihiisa
ii sheeg,’ Maxamuud baa yidhi: ‘markaad ku dagaallamayso haddii uu
wisiisiyo ase aanad ku adkeyn, colkuu kuula gelayaa, haddii uu bowdada
baqdin ka dareemona wuu iska kaa tuurayaa, labadaa cilladood buu
leeyahay’.
Maalintii dambe ayaa labadii qolo dagaal u ballantay, waxa layska
helay Rawax Xargega, intaan lays guda gelin ayaa qoladii Aadan Galaydh
tashadeen, waxayna is weydiiyeen ninkii Boos-Illaawe lagu beegi lahaa.
Aadan Galaydh ayaa soo boodey isagoo aad isugu kalsoon, wuxuuna
yidhi:
‘Anaa ku beegmaya oo saddex arrimood dartoodba ugu
beegmayaa. Waa marka horee Boos wuu il la’ yahay, anna labada
indhoodba waan qabaa. Waa marka labaade faraskaygu waa
Qadow-Laaye, faras ka cararaana kama baxsado, ka eryadaana
ma gaadho. Waa marka saddexaade Boos midigta oo qudha
ayuu wax ka dilaa, anna laba midiglaan ahay.’
Dagaalkii baa bilaabmay, Boos iyo Aadanna waa is beegeen, hase yeeshee
waa lays mari waayey, goor laysla daaley ayaa Aadan Galaydh arkay
colkoodii oo la jebiyey oo intii la diley mooyee intii kalena la eryanayo. Si 