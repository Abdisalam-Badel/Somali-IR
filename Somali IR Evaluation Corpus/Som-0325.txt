Godob-Reebta Gabdhaha
Waxaa dhaqanka nabadaynta beelaha qabiilo ee reer-guuraaga Soomaalida
ka mid ahaan jirey hablo labada qolo isa siiyaan oo loo guurin jirey rag ka
mid ah xigtada ragga la laayey kuwo u sii abtirsiin xiga. Bixinta hablahaas
oo magta la raacin jirey waxaa lagu magacaabi jirey ‘godob-reeb’. Sida
ereyga laga fahmi karona waxaa looga jeeday in ubadka laga rajeynayo
gabdhahaas lagaga bogsan doono xanuunka godobta kii dhintay. Arrintani
geesta kalena waxay abuuraysay xidhiidh xididnimo iyo gacaltooyo ka
dhalato oo gasha halkii colaadda. Sidaas darteed, habkan ahaa gabdhaha
godob-reebta la isu siinayey, wuxuu lahaa ulajeeddo ah sidii nabadda loo
xoojin lahaa, loogana jiri lahaa nabar hore oo soo kaca.
Waxaannu intaas kaga gudbaynaa qodobadan aannu u aragnay in ay u door-roonaayeen hab-dhaqankii iyo tabihii si toos ah ama si dadban
ugu adeegayey adkaynta ku dhaqanka heshiiska nabadeed ee ay wada geli
jireen soo-jireenkii kooxaha qabaa’ilka xoolo-dhaqatada iyo reer-guuraaga
soomaaliyeed ahayd.12
Waxaynu hadalkeenna qaybtan muhiimka ah, kaga hadhaynaa, colaadda
iyo nabadda bulshadii soojireenka Soomaaliyeed ee reer-guuraaga soocan
ahayd, waxay ka dhalan jirtey, hirdanka iyo loollan ku saabsanaa khayraadka
dhaqaale ee daaqa iyo ceelka iyo xoolaha nool siiba geela iyo fardaha; iyo
sharafta tolka; isla markaana waxay, colaadda iyo nabadda, labaduba ku
xidhnaayeen oo aad u saamaynayey, hab-dhismeedkii bulsho-siyaasadeed
iyo dhaqankii soojireenka ahaa ee ay bulshadaasi muddo dheer iska soo
dhaxlaysay.
Sidaas awgeed, aragtida dad badan laga maqlo ee suugaanta, gaar
ahaan maansada u nisbaysa kaalin gooni u ah oo ay keligeed dagaal iyo
nabadba kicin jirtey, sahal laguma wada qaadan karo. Bal sida ay noogu
muuqato, aragtidaasi kama turjumayso xaqaa’iqa mawduuciga ah.