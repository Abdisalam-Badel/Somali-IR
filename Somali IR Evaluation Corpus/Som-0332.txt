Qastankii dhexgalay Ciidagale kala dhaleeceeye
Indha-Guba kuwii loo dhuree dhamamax loo diidey
Dhulka Eebbe leeyahay kuwii lagaga dhaar jiidey
Dhallinyaro col-moogaa tashiga laga dhamaasaaye
Ugu dhiije Reer Ciisihii soo dhalaashadaye
Dhegsin buu ka helay Reer Gobdoon lamase dhaadayne
Dhoobada suldaankii la dhigay dhaymo lama siinne
Dhibtuu qabo hadday ugu dareen weliba dhiidhiiye
Wax libaaxu dhacadiidiyaa goolu dhays bidaye
Goortuu dhergaa buu dugaag ugu dhawaaqaaye
Rag baa libinta maantuu dharqado dhaata abadkiiye
Isagoo dhantacay Faarax Nuur dhuda ma luuqeeyey
Haddaad dhimato geeridu mar bay nolosha dhaantaaye
Dhaqashiyo kol bay kaa yihiin dhereggu xaaraane
Dheddigaansho waa ceeb in aad dhamaqsataa meele
Dhadhan malaha Aadmigu wuxuu kugu dhalliilaaye
Nin dhirbaaxo quudheed dugsadey dhaqayadeed tuugye
Dhashaaday sugtaa xaajadaad dhawrataa abide
Ma dhurmuminin Qaabiil kolkuu dhacayey Haabiile
Dhibaad-jiid haween buu ka kacay dhiriftankoodiiye
Dheddigoodku Aadmiga horay uga dhawaajeene
Cilmi-Dhuub shantuu dhalayba waa dhababka loo jiidye
Ma sii dhugan Bah-Reer Dood kobtay kaga dhaqaaqeene
Anuun bay dhaxantu xalay iigu timi dhimirsigii ciile
Dheg xumada aniyo baa maso ah dheecdan Reer Gude’e
Wallee ama dhalfida laygu xidhay dhuugga qolo saaray
Wallee ama dhulkaba waan ka tegi dhaaman magaciiye
Cabdullaahi Waxa Loo Qudh-Jaray
Sayid Maxamed Cabdalle Xasan
[Ismaaciil Aw Aadan ‘Jaajuumow’]
Maxamed Cabdalle Xasan waa hoggaamiyihii dhaqdhaqaaqii Daraawiishta,
isla markaana gabayaagii caanka ahaa. Gabaygan wuxuu tiriyey waqtigii uu
ku jirey la-dagaallankii Ingiriiskii haystay dalka. Gabaygan oo aannu halkan
uga magac dhignay Cabdullaahi Waxaa Loo Qudh-Jaray waxa uu ku saabsan
yahay laba qolo oo nin kala dilay, kadibna uu gabayaagu qolada ninka laga
dilay ku dhalliilayo kuna dhaleecaynayo aar la’aantooda ujeeddadiisuna
waxaa weeye tira-tirayn iyo guubaabin uu qolada ninka laga dilay ku
guubaabinayo aargoosi.