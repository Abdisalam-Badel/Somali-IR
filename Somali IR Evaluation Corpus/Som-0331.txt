toddoba habeen baan idin maaweelinayaa, laakiin meel weyna inoo soo
qabta, dhii-saygana fasax iiga soo qaada’. Labadiiba waa laga yeelay,
habeenkii u horreeyey ayuu gabaygan ku bilaabay. Wuxuuna yidhi:
Dheer-dheerti baa lagu galee dhederbi Reer Cawle
Waxba kagama dhibin Reer Xirsiga dheelallow kacaye
Dhoollaha Beday kaga rideen dhagaxi Beereede
Waatii waraabuhu dharqaday dhinacyadiisiiye
Cabdi-Qodaxna waa lagu dhugtamey suu dhalool yahaye
Dhaayaha wejiga saanaddii dhab uga qiiqaysey
Hadba waxan la dheellimanayaa dhicitinkiisiiye
Haddaa Maxamed Dhuubsada ku daray dhagarti saarrayde
Col u Joogna dhay iyo karuur kala dhex jiifaaye
Wallee gacanta looguma dhakhsado dheehay aadmiguye
Dhood-dhootankii Cali Siciid dheelli kibirkiiye
Raggii Laanta Dhaanka ah la dhigay dhoofna laga sheegye
Xasan Xaajigii dhaadan jirey dhici colaaddiiye
Aar baa dharruursaday wankii dhumucda weynaaye
Dhig ma jebinin Xayd Muusihii dhirifka waallaaye
Dhullaxuba wax buu kaariyaa dhawr cashoo idile
Iyagaan wax loo dhimin kuwii dhag iska siinaayey
Dharaar keliya baa Reer Xuseen dhigay Sulaaxiiye
Nabsi laga dhursugo kii horuu dhawrayaa Arabe
Isagaan dhib qabin Aadan bay wax u dhawaaqeene
Dhadhabkaa hurdada ugu warramay dhaasasiyo beene
Dhalanteedka waa kii la kacay dhuga la’aaneede
Dhabtuu Nabadshe warankowgu ridey dheehay aadmiguye
La dhuyaalyey Reer Weyd Siciid dhaawacuu qabo’e
Waakaa dhabbiyo ciil la tegey Dhamal dushiisiiye
Iyagayska dhaantaynayee waa dhitinayaane
Hadduu dhubuqa ridey Reer Siciid dheefyey madhaxiiye
Xasan Daahirkii lagu dhugtamey dhabanna-hays reebye
Ka dhag siiye Cumar Daahirkii dhaasiyee dilaye
Ku dhurmumiye Reer Xaamudkii dhiigga fuuqsadaye
Raggii dhuubsan jirey haatan bay kala dhignaadeene
Ay waliba dhood iyo shir iyo dheeryihiin amare
Dhallaankooda hadhay jeer dambay dhaxal u reebeene