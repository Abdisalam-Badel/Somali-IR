Cidi Ma Kuu Sheegtay?
Ismaaciil Xayd Xirsi ‘Aflow’
[Axmed Aw Geeddi: Waxaan ka qoray laba cajaladood oo midna uu
duubbey Maxamed Cabdullaahi Ciise ‘Singub’ oo uu ‘Aflow’ abti u ahaa,
midda kalena uu duubay wiil uu dhalay ‘Aflow’ oo nasiibdarro magaciisu
noo suuroobi waayey inaan helno.]
Ismaaciil Xayd Xirsi oo ku magac dheeraa ‘Aflow’ wuxuu dhashay 1910.
Wuxuu ku noolaa jiidda u dhaxaysa Hargeysa iyo Jigjiga. Wuxuu ahaa nin
ku caan baxay gabayga oo aad loogu qadderiyo. Waxaa kale oo uu ahaa
nin dagaalyahan ah oo geel dhicid badan. Waxaanu ahaa abbaanduule.
Haddaba Aflow mar uu tegey ceelka Bullaale la yidhaahdo ayaa waxa u
gabyey niman Ogaadeen ah. Aflow hore uguma jawaabin nimankii ee cabbaar
ayuu dhegeystey. Cabdullaahi Ciise oo Aflow seeddigii ahaa, ahaana nin
Ogaadeen ah, ayaa intuu sare kacay yidhi: ‘Waar Ismaaciil haddee nimanka
miyaad ka baqan?’ Waxaanu ku xilo furay in haddaanu ragga iska celinin
uu xabbad ku dhufan doono (waa sida ay sheekadu odhanayso). Ismaaciil
wuu istaagey, waxaanu tiriyey gabaygan la baxay Cidi Ma Kuu Sheegtey.
Nasiib darrose aannu qayb yar uun ka helley.
Cismaanaw adeer maansadaan carra-biyeynaayey
Waanigii casiley meesha iyo caydhki karameede
Calaamooyin igu baaridaan kugu casheysiine
Ka curaagta caawaan sidii ceel idiin shubiye
Rag ninkii Camada loo dhigay iyo cadadka Yaasiinka
Cashar-dhigato maal laga helaa waaba caariya e
Cabdi Dheriyo Sheekhaash markaan ceeriga eryaayey
Een caanahoodi genbiyey cidi ma kuu sheegtey?
Colkii xigeyna waataan ka heley culusti Liibaane
Cayuuntiina shaashka leh markaan cadho u qaadaayey
Casarkiiba waataan ku furay calamadaydiiye
Caleydh iyo bankii Qeydar baa loo caddaan wadhaye
Markay baarqabadu carranayeen cidi ma kuu sheegtey?
Colkii xigeyna Reer Magan kolkaan coobirka u diirey
Markaan cududo weynow ratiga caymanka u gooyey
Een adhi camuuddaasa heley cidi ma kuu sheegtey?