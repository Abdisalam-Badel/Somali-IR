QolqoLka Shaxanka ee Xarunta Dhaqanka Hargeysa Waa maxay Qolqolka Shaxanku ‘‘Gallery’’? Waxa aan weydiiyey su’aashan qaamuuska Cambridge English Dictionary, waxa uu iigu jawaabay sidan oo aan kasoo af celiyey Ingiriisi; “waa bar lagu bandhigo farshaxanka sawirrada iyo hibada halabuurnimo ee sawirka ee kala duwan.” Balse intaa inay ka badan tahay baan aaminsanahay. Jiritaanka ummadeed oo dhamaystiran kama maarmo bar ay ku kaydsadaan hiddahooda iyo dhaqankooda, kuna soo bandhigaan hibooyinkooda halabuurnimo ee farshaxaneed. Laga soo bilaabo dagaalladii sokeeye iyo bilowgii Jamhuuriyadda Somaliland waxa bilaabmay dibudhis qaran, mid dawladeed iyo in la kobciyo oo dibudhis lagu sameeyo qaybaha kala duwan ee aasaasiga u ah nolosha bini’aadamka sida; waxbarashada, caafimaadka, ammaanka iyo wixii lagamamaarmaan u ah nolosha. Tobankii sanno ee u dambeeyey waxa socday kacdoonno lagu dhiirri gelinayo dhaqanka akhriska iyo qoraalka, iyo dibusoonoolaynta fanka iyo masraxa ee dadkani hiddo iyo dhaqan u leeyihiin, waxa kale oo iyana ah muhiim in la helo baro lagu kaydiyo hiddaha iyo dhaqanka ummaddan, loona kaydiyo timaaddada iyo jiilalka dhalan doona. Taariikh badan iyo farshaxan ayaa ku lumay dagaalladii dalkani soo maray. Qolqolka Shaxanka ee Xarunta Dhaqanka Hargeysa waa bilawga helitaanka degelladaas. Qolqolka Shaxanka ee Xarunta Dhaqanka Hargeysa waa waax ka mid ah waaxyaha Xarunta, gaar ahaan waaxda Ururinta Macluumaadka iyo Arkiifiyada (Archive and Information Management Department). Qolqolkan shaxanka waxa yaalla walxo dhaqameed kala duwan, farshaxan ay sawireen dhallinyaro halabuurkooda ku muujiya sawirgacmeedka iyo farshaxan ay ku deeqeen ururiyeyaal khaas ahi. Haddaba Qolqolka Shaxanku waxa uu u qaybsamaa saddex qaybood; qaybta laga helo walxo dhaqameedyada, qaybta farshaxanka iyo qaybta sida kumeelgaadhka ah loogu isticmaalo bandhigsawireedyada sawirqaadayaasha kala duwani sawireen (temporary photo exhibition). Waxa ka qabsoomay Qolqolka Shaxanka ee Xarunta Dhaqanka Hargeysa bandhigsawireedyo ay qaadeen sawirqaadayal kala duwan sida Adnan Abdo oo ka mid ah sawirqaadayaasha Jamhuuriyadda Somaliland iyo Kate Stanworth oo ah sawirqaade reer Ingriis ah.