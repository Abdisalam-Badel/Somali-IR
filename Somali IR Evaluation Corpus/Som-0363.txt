Waa Dharaare Dhacso
Lama tirin karo colaadaha Soomaalida xilliyadii soo jireenka ahaa ka soo
dhici jirey; inta badanna waxay u dagaallami jireen siday isugu ood xigeen.
Sheekadanina waxay ka mid tahay sheekooyinka la xidhiidha colaadda
iyo nabadda; waxayna tusaale u tahay dagaal dhex maray beesha Ciisaha
iyo beesha Habar Awal, muddo qiyaastii laga jooga laba boqol oo sano.
Wuxuu dagaalku ka dhacay Lughaya; sababta dhalisayna waxay ahayd nin la odhan jiray Faarax Badhcun ayaa ku ducaystay in Ilaahay geel siiyo, wuxuu
soo abaabulay col ka dibna waxa soo duulay qabiilka Ciisaha, ciidanka
Ciisaha waxaa abbaanduule ka ahaa Faarax Badhcun. Colkaasi wuxuu
dagay meesha la yidhaahdo Duurre, halkaas oo uu ka qaadey duulimaadka.
Marka laga reebo qayb ka mid ah Ciise Muuse (Maxamed Ciise) oo aaney
dagaan isku gaadhin Ciisaha. Colkii Ciisuhu markay siddeed jeer weerareen
Habar Awal oo ay wixii geel ay heleenna gacanta ku dhigeen, wixii rag ay
arkeenna dileen, ayey subixii danbe go’aansadeen in ay meesha ka tagaan.
Ninkii abbaanduulaha ahaa ee colka Ciisaha watay oo la odhan jiray
Faarax Badhcun ayaa yidhi: ‘saddexdii ciidan ee aynu ka koobnayn waxa
jooga laba waxaana maqan mid; sidaas darteed, waa in aynu sugno ilaa
laysu soo wada dhammaado’. Markay isu soo dhammaadeen oo aanay wali
anba bixin ayaa qoladii Habar Awal ergo soo dirtay waxay u yimaadeen colkii
Ciisaha oo geelii ay soo qaadeen haysta. Waxay yidhaahdeen ‘Waxaannu u
soconney in aad geela noo celisaan’. Haseyeeshee qoladii Ciisuhu waxay ku
jawaabeen geeraarkan caanka noqday:
Waa taa Dhuub ololaysa
Waa taa Dheega suntan
Hadhow bay murantaa
Ma dhex joogin tidhaaye
Waa dharaare dhacso
Haddaydaan dhacsananayn
Dhakhso nooga dareera
Karti dhoof lagu keenay
Oo saaka dhuunyanayey
Iyo wiil Isaaqba dhammaa
Waa taa Dhuub ololaysa
Waa taa Dheega suntan
Waa dharaare dhacso
Haddaydaan dhacsanayn
Dhakhso nooga dareera
Ergadii qoladii Habar Awal iyagoo fara madhan bay halkii ka noqdeen;
qoladii Ciisena libintii la hoydeen. Intaa ka dib, ayaa labadii reer shir nabadeed isugu yimaadeen. Dadka
meesha yimidna waxa ka mid ahaa wadaad Reer Wayd ahaa oo laga filayey
in uu wixii shareecada Islaamka ku saabsan labada reerba kula taliyo.
Hayeeshee, sida la sheegay, wadaadkii xaggii Kitaabkaba uma kicine wuxuu
meeshii ka tiriyey gabay colaadeed, wuxuuna yidhi:
Magligaan callaaqaha hayaa cadho daraadeede
Curcurkaan ku hadateeliyaa cadowga gaashaane
Caska waxaan la sare joogsadaa caara yuubada’e
Cirka saalis baa inan u kaco layga celiyaaye
Ceebowday Habar Yooniseey cududahaagiiye
Kala culus nin Reer-Caliya iyo Reer Xirsi Cismaane
Markii gabaygaa la maqlay baa dadkii oo dhammi yaabay, iska daa
ummaddii kale oo Reer Waydkii baa ku yidhi: ‘Indhaha Alla kaa ridye,
annagaa gabyi lahayne adigu dadka sheekhoodii baad ahayde maxaa
gabayga kuu geeyey?!’ Wadaadkii baa yidhi: ‘Maxaa ii geyn waayey sow inaadeerkay
Aadan-Jugle lama dilin, miyaan ka samrayaa?!’
Faarax Nuur markuu maqlay gabaygaa wadaadka ayuu isna gabay tiriyey.
Wuxuu yidhi:
Bal arkoo addoomaha qofkii la ibtilaynaayo
Kolka horeba naar oogan baa or uga yeedhaaye
Isimkii wadaad wow eg yahay Awna lagu sheegye
Bal amaaradii culimadii waa ku aragnaaye
Eedaanna waa laga maqlaa oogta waaberiye
Indha-Hamille iyo Hoobal baa aayadow dhiga’e
Waa aaladdii Bucur-Bacayr tuu ku aakidaye
Adna orodday looxiina waa ku abhinaayaaye
Aakhiro Kitaabkaagu sow ku ashkatayn maayo
Wadaadkii cid dambe kuma daba tukan, saddexdii magacna waa loo
bixiyey, ee kala ahaa: Indha-Hamille, Hoobal iyo Bucur-Bacayr