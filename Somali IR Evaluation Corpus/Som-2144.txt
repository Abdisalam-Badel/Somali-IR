Dowladda Soomaaliya oo si adag u cambaareysay kutub Qur'aanka Kariimka ah oo lagu gubay dalka Sweden
 Dowladda Soomaaliya ayaa si xooggan u cambaareysay falkii ay mas’uuliyiinta Sweden ugu ogolaadeen nin xag-jir ah inuu ku gubo safaaradda Turkiga ee magaalada Stockholm horteeda kutub ka mid ah Qur’aanka Kariimka ah, Sabtidii January 21.

Wasaaradda arrimaha dibadda Soomaaliya ayaa sheegtay inay tani ka dhigan tahay xad-gudub badheedh ah oo ka dhan ah xurmada diimeed iyo daandaansi lagu hayo dareenka muslimiinta aduunka oo dhan.

“In la ogolaado falkan naceybka ah ee lagu aflagaadeynayo karaamada iyo qiyamka Islaamka waa gebi ahaanba wax aan la aqbali karin. Wax kale maaha ee waa dhaqan kor u qaadaya nacaybka iyo cunsuriyadda wuxuuna u adeegaa xagjirnimada iyo argagixisada,” ayaa lagu yiri qoraal kasoo baxay wasaaradda arrimaha dibadda Soomaaliya.

Dowladda Soomaaliya ayaa ugu baaqday Sweden inay qaado tallaabooyin adag oo ka dhan ah nacaybka sii kordhaya ee ka dhanka ah Muslimiinta, waxayna ku boorisay dhammaan jileyaasha beesha caalamka inay qaataan mas’uuliyadda ka saaran ka hortagga Islaam nacaybka.
Dowladda Soomaaliya oo faahfaahisay shirweyne Maanta ka furmaya magaalada Muqdisho
Dowladda Fedaraalka Soomaaliya ayaa war rasmi ah kasoo saartay shirweyne Ka dhacayo gudaha magaalada Muqdisho oo ay ka qeybgalayaan madaxda dalalka ciidamadooda ka joogaan Soomaaliya, waxaana shirkaan oo ay martigalineyso dowladda Soomaaliya ayaa lagu casuumay Wasiiradda Gaashaandhiga iyo Taliyeyaasha ciidamada dalalka dariska ah ee loo yaqaano dalalka safka hore.

Ujeedada shirkaan ayaa la sheegay inuu yahay mid looga tashanaayo xoojinya iskaashiga amniga, dardar helinta howlgalada ka dhanka ah Shabaab iyo in la jiheeyo ciidamada ku howlgala magaca ATMIS oo tirada ugu badan dalalkaan ay ka joogaan Soomaaliya.

Wasiiradda Gaashaandhiga dalalka Soomaaliya, Jabuuti, Kenya iyo Itoobiya ayaa ka qeybgalaya shirkaan oo Maanta si hordhac ah u furmay, kuwaas oo ah dhamaantood afar dal oo xad wadaag ah.

Kulankaan Wasiiradda Gaashaandhigga Soomaaliya, Kenya, Jabuuti iyo Itoobiya ayaa sidoo kale hordhac u ah shirweynaha  berito oo ay kasoo qeybgalayaan Madaxda dalalkaan, waxaana shir guddoominaya Madaxweynaha Soomaaliya Xasan Sheekh Maxamuud.

Dowladda Federaalka Soomaaliya ayaa shirkaan kusoo bandhigi doonta xaaladda guud ee dalka gaar ahaan howlgallada ka dhanka ah kooxda Al-shabaab guulaha laga gaaray iyo qaabka ay uga qaybgeli karaan ciidamada waddamadaan deriska la ah ee jooga gudaha Soomaaliya.