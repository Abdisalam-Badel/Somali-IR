Habbis
Maxamuud Jaamac ‘Maxamuud Daallin’
[Ismaaciil Aw Aadan ‘Jaajuumow’: Waxaan ka qoray Ibraahim Salaad
Faarax ‘Indha Cawlle’ iyo Ismaaciil Axmed Gaas.]
Maansada Soomaalida colaadda toos ama dadab u dhiirrigelisa waxaa ka
mid ahaa kuwo dulucdoodu ahayd libta dagaalka oo lagu faano, tixaha
noocan ah waxaannu tusaale u soo qaadannay tixahan dhawr maanso ee ay
kala tiriyeen Faarax-Laanjeer, Maxamuud Daallin iyo Faarax Nuur.
Cidla’ geel-jirkoo ula baxiyo canugga mooyaane
Carruurta iyo maatada haddii caano laga siiyo
Cirir baa ku tuumada ninkii caawin weerara’e
Colka ayda laga soo dhuraan cidina noo sheegin
Iyagoo ciyaalkii nirgaa culus ka soocaaya
Cas-casaanka waaberi miyaa nalagu ciireeyey?
Kama cararo Mayliig raggii caanbaxa ahaaye
Ku celceliye dhawr-qaad intay cagaha laabteene
Soolomadow hadday carato waa ciidankii Yurube
Cidhba gogolka liishaanku waa camaladdoodiiye
Waa niman cayaarsiis la baray caynka Faransiise
Cishiriin kun oo shiish yaqaan looma caal helo’e
Abtidoonku waa cadow haddii caaro doox dhaco’e
Cadaabkii ma tage Dhuux-Yaraa ceeb ka dhiidhiyaye
Cadceed baa fardaa noo dhashoo waa cawo adduune
Cismaan baa jareeyoo waqaan cududdu naafoone
Cishii baa la doodoo gob bay caadadeed tahaye
Cayn iyo Jaleeloba markuu calan-wallaysiiyey
Cooflii magaaleed miyuu cagidi noo keenay
Cabaadkii afdiinlaha miyaa cidina hayn weydey
‘Cara wira!’ ‘Mar soo roga!’ miyaa lagala caalwaayey
Cagaar Kulule, Yayl iyo Dulgaal cagaha maw saarray?
Kaba-Yare colkuu waday miyaa haadku ku casheeyey?
Hadba cuurka soo hadha miyaa fuluhu coosh-cooshey?
Cabbaarkiiba ba’ayeey miyay Canab la soo booddey ?
Cawa-dhacayda naagaha miyaad ciyowgi Hawd mooddey?
Cadiig baa ninkii loola hadhay cunaha weynaaye
Geeddiga casuusta leh miyaa ciiro nala moodey?
Ma shalaa tolkay Cimidh u degey cidhifkii Buuhoodle?
Ma haddaan horweyn Ciid u baxay cidina eegaynin?
Cirka kaa sarreeyiyo dhulkaan cidi u baannayne