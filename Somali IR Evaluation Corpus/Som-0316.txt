iyo aqoonta caqliga wacan, talada iyo garsoorka caddaaladda ah; cilmiga
diineed, iwm; hayeeshee haddana intaas oo dhan laguma heli jirin magaca
iyo martabada geesiga tolkii u dagaallama ee ka libin-keenaa uu reer-tolkii
ku lahaa.
Tusaale ahaan, wuxuu raggu, guud ahaanba, u qaybsanaa laba qaybood
oo ku kala magacownaa wadaad iyo waranle. Wadaad kaalinta uu
bulshadiisa ku lahaa, waxay ahayd dhinaca baahiyaha diinta islaamka ku
saabsan, arrimahase siyaasadeed – mashaakilka xidhiidhka qabaa’ilka iyo
reeraha ka dhasha – kaalinta wadaad lagu ogyahay, ee laga fili jirey loona
aqoonsan jirey waxay ahayd nabadda oo uu dadka ku wacdiyo; tirtirsiga
colaadeed iyo gelidda dagaalkase wadaaddada laguma jecleyn, oo magac
iyo martoba bulsheed kuma heli jirin, bal way ku waayi jireen (eeg sheekada
Aadan Jugle ee qoraalkan ku jirta). Waranlaha kaalintiisu, sida magaca
laftiisa laga dheegan karo, wuxuu ahaa dagaalka. Nin kasta oo gaashaanqaad
ah, haddii aanu ahayn wadaad diinta loogu noqdo, ama ahayn naafo
laxaad la’, ama nin gabow la tamar gabay, kaalintiisa koowaad ee uu reertolkiis
kaga heli jirey ammaanta u badan, magaca iyo haybadda u weyn,
ama ceebta iyo dheg-xumada ugu darani ka raaci jirtey, waxay ahayd dirirta.
Guud ahaanna, waxaynu odhan karnaa, bulshadaas, qabaa’ilka abtirsiinta
wadaagta ee reer-guuraaga ahayd, wadaadku xuquuqda siyaasadeed lama
sinneyn waranlaha; wadaadnimadana laguma kasban jirin darajada iyo
awoodda (authority) siyaasadeed ee dagaalka (kaalinta waranlennimo) lagu
heli jirey.
Arrin kale oo dhaqanka bulshadaasi lahaa, oo iyana colaadda
qabaa’ilkaasi saameynteeda ku lahayd waa dhaqanka mas’uuliyadda
wadareed ee uu xeerka cilaaqaadka qabaa’ilkaasi ku dhisnaa. Ficilka kelida
qofeed ma lahayn mas’uuliyad isaga oo qudh ah ku kooban, wixii ficilkiisaa
ka iman karana kelidiis looma raacayn; xataa sida badan, isaga oo hebel ah
looma celin jirin falkiisa, waxay u badneyd in la yidhaahdo: ‘Reer-Hebel baa
sidaa yeelay, ama waxaas falay’. Waliba marka ay tahay dhibaato cid loo
geystey, inkasta ha leegaatee, xeerka rasmi ahaan loogu wada dhaqmayey
wuxuu ahaa in loo raaco wadarta qabiilka abtirsiinta wadaagta ee xeerna
isku xidho (eeg I.M Lewis, 1961, p. 242). Xaaladdaasi dabcan, waa mid
kelida qofeed ka dul-qaadaysa mas’uuliyada iyo natiijada ciqaabta falkiisa,
taasoo, sida muuqata, fududaynaysay colaad wax yar ka kacda oo aan si
hawl yar mar walba looga hortegi karin.
Waxaa kale oo dhaqanka colaadda dhiirri-geliya ee bulshadaasi lahayd,
ka mid ahaa dhaca geela oo habka qiyamta bulshadaasi ammaan ku ahaa.
Inkasta oo ay taasi ka soo horjeeddo mowqifka caqiidada diinta Islaamka ee
ay dadkaasi si buuxda u aamminsanaayeen, ayna runtii dhaca geela, odhan
jireen, waa xaaraan, haddana dhaqankooda ay ficil ahaan ugu socon jireen
taas wuu ka soo horjeedey; waayo, dhaca geelu ma ahayn fal laga yaqyaqsoodo,
ama ciddii gasha lagu ceebeeyo, bal taas daaye, cududda tolka