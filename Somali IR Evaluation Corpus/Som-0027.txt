YAASMIIN MAXAMED KAAHIN Daaddihiye: Khadra Maxamed 06/10/2017 Goobta: Xarunta Dhaqanka ee Hargeysa
Yaasmiin Maxaxmed Kaahin waa da’yarta suugaanyahanka ah, alliftana riwaayadaha. Yaasmiin waxa ay safar dheer ugu kacday gobollada waddanka oo dhan. Socodkeedu waxa uu isku xidhayey Awdal ilaa Sool iyo inta u dhaxaysa. Safarkeedu waxa uu daarraa bandhigga riwaayadda ay alliftay ee la yidhaahdo “Dhiifta waaya iyo dhallin warkeedii”. Taas waxa u dheeraa in ay gobol kasta u wadday maanso u gaar ah.
Socdaalkan oo muddo qaatay ayaa lagu soo gunaanaday caweyskan. Waxa goobta lagu daawaday muuqaal soo koobaya socdaalkeedii iyo wixii ay kala kulantay gobol kasta. Taas waxa dheeraa maansadii gobolka Maroodijeex oo ay ugu luuqaysay. Caweyska waxa dhextaal u ahaa heeso kaban ah.
Deeqa Nuux Yoonis, Maxamed Galaydh, Ibraahim Xagar iyo Cabdiqani Mandela waa dhallinyar ka mid ah kuwa maanta ay tahay in la siiyo masrax ay suugaantooda ku soo bandhigaan, lagana faa’ideysto. Caweyskan waxa ay afartoodu ku soo bandhigeen, dadka 300 kor u dhaafay ee fadhiyana ay la wadaageen suugaan dhinacyo badan taabanaysa. Haddii ay noqoto wadaniyadda, toosinta jiilka ay ka midka yihiin iyo dhanka jacaylka, intaba. 