Maansada noocan ahi waa tu dulucdeedu ku aroorayso oo isla mar
ahaanna xoojineysa dhaqan-colaadeedkii qabaa’ilka xoolo-dhaqatada
Soomaaliyeed. Waxaa tusaale u ah tixaha ay dulucda ujeeddadoodu u
socoto qiyamta iyo si-aragga isla-weynida qabiillo, awood-sheegashada
iyo amar-ku-taagleynta, fara-sheegashada, libin-ku-faanka, dhiirrigelinta
dhaca (geela, dhulka, ceelka, haweenka i.w.m.) nabad-diidnimada iyo in la
kala xidhiidh-go’o iyo dhulka oo lagu kala tago. Maansooyinka sidaas ah, in
kasta oo aanay cid gaar ah colaad toos ugu guubaabinaynin, haddana waa
kuwo noolaynaya dareenka colaadda, si dadbanna u dhiirrigelinaya. Sidaas
awgeed, maansooyinka wejigan leh waxaannu isugu geyney qodob gooni ah
oo aannu u bixinney ‘Maansada Dhaqanka Colaadda Xoojisa’.
Maansada nabaddana, marka laga eego dulucdeeda ku saabsan nabadda
bulshadii ahayd kooxaha kala abtirsiinta qabiil, iyana isla labadaas weji
baynu kala soo baxaynaa. Sidaas darteed, waxaannu iyana u kala dhigney
laba meelood. Meesha hore waxaannu isugu geyney maansooyin si toos ah
nabadda ugu baaqaya; waxaana lagu garan karaa goorta iyo goobta iyo
dhacdada ay ku saabsan tahay iyo ujeeddadeeda nabadeed ee tooska ah.
Tusaaleheedu waa tix goob dagaal laga mariyo oo laba col oo isu soo hubgurtay,
ama isku soo maqan laga hor-tiriyey, si dagaalkooda loo joojiyo.
Tusaalaheeda ururintan ku jira waxaa ugu horreeya labadii tixood, ee uu
Salaan Carrabay ka dhex-tiriyey laba col oo isku dhammaan lahaa; labadaas
tixood oo ah geeraarkii Waar Tolow Colka Jooja iyo gabaygii Nimanyahow
Tolnimo waa Dugsiye.
Meesha labaad ee maansada nabadda, waxaannu isugu geyney tixo si
dadban ula xidhiidha nabadda; waayo waa kuwo aan toos ugu saabsanayn
ama aan ka hadlaynin dagaal dhacay ama dhacaya ama soo socda oo laga
cabsanayo; waxaana runtii ka mid ah tixo dulucda waxay ka hadlayaan
iyo ulajeeddada curiyaheedu ka lahaa, aanay dagaal iyo nabadi meella ka
soo gelin. Hayeeshee mar walba waa kuwo baaqa murtidoodu xoojineyso,
mabaadida iyo qiyamta aasaaska iyo tiirka u ah nabadda. Waxaannu taas
ugu jeednaa maansada murtida ay siddo ee lagala bixi karaa ay salka u
dhigeyso ee ay adkaynayso ku-dhaqanka samaha guud ahaanba; sida
mabaadida caddaaladda iyo sinnaanta, naca dulmiga iyo gar-darrada; isxaq-
dhawrka iyo xurmaynta dadka kale, magac iyo meeqaamba; dhawridda
qiyamta anshaxa biri-ma-geydada Soomaaliyeed; anshaxa Alla-ka-cabsiga
iyo guud ahaanba fal-dhaqanka kasta oo dadnimadu farayso i.w.m.
Suugaanta noocan ahi, waa tu sees adag u dhigeysa dhaqanka ay
nabaddu goor walba u baahan tahay, haddii ay tahay marka colaad jirta
la deminayo ee heshiisiin la wado ama tahay goorta nabadda lagu jiro ee
ilaalinteeda loo baahan yahay intaba.
Qaybta labaad ee aannu uga magac-dhigney ‘Sheekooyinka’ waxay ka
kooban tahay toddoba sheeko. Sheekooyinkaasi dhammaantoodba waa
werin- afeed soo jireen ah oo ku saabsan xaalado waqtiyo hore soo maray