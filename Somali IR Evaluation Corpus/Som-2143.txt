Jenaraal Biixi oo ka hadlay howlgalada ka socda deegaanada Galmudug
 Taliyaha ciidanka dhulka ee xoogga dalka Soomaaliyeed Jenaraal Maxamed Tahliil Biixi ayaa faahfaahin dheeraad ah ka bixiyay howlgalada ka dhanka ah Al-shabaab ee ka socda deegaanada gobolka Mudug.

Jenaraal Biixi ayaa sheegay in ciidamada huwanta ah ay guulo muhiim ah ka soo hoyeen howlgalada ka dhanka ah Shabaab ee ka socda gobolka Mudug, islamarkaana ay sii socon doonaan howlgalada ilaa Al-shabaab laga saarayo dhamaan deegaanada gobolka Mudug.

Taliyaha ciidanka dhulka ayaa shacabka Soomaaliyeed ugu baaqay in ciidamada dowladda iyo kuwa dadka deegaanka iney kala shaqeeyaan howlgalada ka dhanka ah Shabaab oo uu xusay in haatan xureynta deegaanadaasi gabagabo ku dhaw yihiin.

Wuxuu sidoo kale ugu baaqay ciidamada iska iskaashanaya dagaalada lagula jiro kooxda Shabaab iney feejignaan dheeraad ah muujiyaan si ay uga hortagaan weerarada gaadmada ah ee kooxda Shabaab geysato.

Hadalka Jenaraalka ayaa imaanaya, iyadoo ciidamada dowladda iyo kuwa dadka deegaanka ay
guulo muhiim ah ka gaareen howlgalada ay haatan ka wadaan deegaanada maamulka Galmudug.
Guddoomiye Saleebaan: Laascaanood aniga maxa dusha iga saaray, hayla soo qaadin
 Guddoomiyaha Golaha Guurtida Somaliland Saleebaan Maxamuud Aadan, ayaa sheegay in ka gole ahaan ay ka howlgalayaan xalinta khilaafka Laascaanood, isaga oo dhanka kale sheegay in anay ahayn arrin isaga dusha ka saaran.

Guddoomiyaha ayaa xili maanta warbaahintu su'aalo ka waydiisay xaalada gobolka Sool, ku jawaabay hadalo iska hor imanaya, isaga oo mar sheegay in uu ka shaqayn doono xal u helista khilaafka, marna sheegay in anay isaga dusha ka saarnayn.

"Hadii goluhu soo jeediyo maaxa loo gali waayay, waanu galaynaa, guddoomiyaha oo markale la waydiiyay shirka beelaha SSC uga socda Laascaanood, ayaa ku jawaabay "Waar aniga maxa Lascaanood dusha iga saaray, sawnigii ku idhi hayla soo qaadin".

Guddoomiyaha oo mar kale la waydiiyay shirka siyaasadeed ee madaxda dhaqanka SSC, ayaa sheegay in uu soo dhawaynayo, hadii madaxdaasi ay ka shaqaynayaan wanaaga gobolka Sool.

"Dee dalku waa dalkoodiye, hadii ay u arraminayaan wanaaga gobolka dee ahla wa sahlan, lakiin anagu manaan dirin, mar la waydiiyay waxa uu yeelayo hadii shirka go'aamo Somaliland ka dhan ahi, ay kasoo baxaan, ayuu sheegay in anay ahayn arrin isaga u taala.

Guddoomiye Saleebaan ayaa maalmihii lasoo dhaafay xalka khilaaafka Laascaanood kala shaqaynayay
madaxweynaha Somaliland Muuse Biixi Cabdi, isaga oo markale kalfadhi golihiisu lahaa ka sheegay in isaga iyo xubnaha goluhuba Laascaanood arrinteeda galayaan.