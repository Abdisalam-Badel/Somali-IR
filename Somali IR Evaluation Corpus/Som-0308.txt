(Guddiga Caalamiga ah ee Laanqayrta Cas 1997 p. 113). Waxaa lagu daraa mararka qaarkood, dhawrsoonidda sharafta iyo magac-samida qabiilo (Lewis, I.M. 1982 p. 2434), iyo qabka iyo gardiidka (Guddiga Caalamiga ah
ee Laanqayrta Cas 1997 p. 185). Hayeeshee, waxaa laga yaabaa in labadan arrimood ee dambe, inta badan, ahaan jireen wax ku xidhan kana dhasha
sababaha kale ee kor ku xusan qaarkood iyo waxyaalo kale oo ka soo jeeda waayaha nolosha bulshadii soojireenka Soomaaliyeed ee waqtiyadaas
hore. Taas awgeedna waxay u badnayd in colaad sabab kale ka dhalatay ay isla-weynida, madax-adayga, iyo quudhsigu, xoojin jireen dagaalka
soona dedejin jireen. Tusaale ahaan, gabadh Reer-Hebel ka dhalatay ama nin Reer-Hebel ah u doonnan ama u mehersan, oo niman qolo kale ahi
faro-xumeeyeen ama khasab kula tageen, falkaas waxyeelladiisa maaddiga
ah, ee gaar ahaan gabadha u soo gaadhay, waxaa kale oo ku lammaanaa
dheg-xumo iyo ceeb raacda magaca qolada ay gabadhu ka dhalatay ama u
dhaxday ama ay u doonnaneyd. Dhacdadan oo kale oo warkeedu deg-deg u
faafi jirey, aadna qabaa’ilka dhexdooda looga faalleyn jirey, marar badanna
gabayo ayaa laga tirin jirey; waxay lahayd dhaawac soo gaadha sharafta
qabiilka; sidaas darteed, waxay aad u xoojin jirtey dagaal dhaqsoba u dhaca
oo ‘ceebta la iskaga maydho’.
Sidoo kale kibirka ama isla-weynidu inta badan sabab toos ah uma
noqon jirin colaad iyo isku dhac dagaal oo laba qolo dhexmara ee waxay
taas uga badneyd in ay isku gudubto ama diciifiso fursadda wada-hadal iyo
shir-nabadeed la isugu yimaado oo lagu heshiiyo; waxayna dhiirrigelineysay
dil iyo aargoosi dhaca.
Badiba waxay u dhici jirtey dil qudh-gooyo oo dhaca sida ku cad
sheekada Adduun I Qatal ee buuggan qaybtiisa dambe ku qoran; ama
dhaawac, ama sabab kaleba, ka dibna qolada falka dambi loo tirinayaa
haddii ay qolada kale quwaddeeda quudhsato in ay garba u soo fadhiisan
weydo. Runtii xoogga cududda dagaal ee ay beelaha qabaa’ilka isku daaqa
iyo waraabka ahaa is dheeraayeen, siyaalo badan bay u raadayn jirtey
xidhiidhka u dhexeeya qabaa’ilka aragti ahaan iyo fal-dhaqan ahaamba.
Xataa haddii wax kasta oo kaleba laga tago, shakiga qolada laga tirada
badan yahay ka qabto in la quudhsanayo, ama aan dirirtooda wax laga
soo qaadaynin, intuba waxay mararka qaar keeni jireen in ay iyagu (qolada
tirada yari) nabadda diidaan, ilaa ay marka hore duullaan qaadaan oo ay
dhiig daadiyaan.
Ugu dambeyn, waxaynu odhan karaynaa, sababta dagaalka laba qolo,
hadday geel la dhacay tahay ama daaq iyo biyo la isu diiday tahay ama dhiig
tahay, ama wax kaleba tahay, dhaawaca sharafta reerku wuxuu ahaa wax
ku jira oo la socda khasaaraha maaddiga ah ee qabiilka soo gaadhay.