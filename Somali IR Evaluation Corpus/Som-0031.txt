Hawlaha Ka Baxsan Xarunta Gudaheeda 
In kasta oo ay shaqada inteeda badan ka dhacdo Xarunta Dhaqanka gudaheeda, haddana waxa khasab ah in mararka qaarkood laga gudbo xadka magaalada iyo ka dalkaba. Safarradani waxa ay noqon karaan kuwo aqoonkorodhsi iyo kuwo tababarro cid kale la siinayo ah labadaba. Safarradaas waxa ka mid ah kii u dambeeyey ee bishii 12-aad 2017 lagu tegay Kigali, Rwanda. Caasimadda Rwanda ee Kigali waxa isugu imanayey dhowr iyo labaatan qof oo isugu jira halabuur iyo ururro halabuurka dhiirri geliya ama siyaabo kala duwanba ula shaqeeya. Arrinta xiisaha leh ayaa ahayd in ay dhammaantood xiisaynayeen in ay wax ka ogaadaan Xarunta Dhaqanka ee Hargeysa oo ay in badan warkeeda maqleen. Waxa dhacaysay in xiisaha loo qabo Xarunta iyo gebi ahaanba Somaliland uu hadheeyo ururradii kale ee dhiggooda ahaa. Wax la kaydsado dad baa u mudan, Xaruntuna waxa ay rejaynaysaa in dhowaan la arki doono midhaha ka dhasha wadashaqaynta halabuurka Afrikaanka ah iyo Xarunta Dhaqanka ee Hargeysa.
