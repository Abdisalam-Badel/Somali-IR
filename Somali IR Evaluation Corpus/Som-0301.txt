GOGOLDHIG
Waxa qoray Rashiid Sheekh Cabdillaahi Xaaji Axmed Ururinta suugaaneed ee halkan ku daabacani waxay ka kooban tahay tiro maansooyin iyo sheeko-murtiyeedyo ka mid ah soo jireenka hiddaha Soomaaliyeed ee werinta carrabka la isugu tebiyo; kuwaas oo ah sheekooyin, sida muuqata, ku saabsan waayaha noloshii xilli la soo dhaafay iyo waxyaalo
laga soo maray. Suugaantaasi giddigeedba waa tu ku abtirsanaysa qaybta
suugaanta Soomaaliyeed ee aan halkan erey bixin ahaan ugu tilmaamayno
suugaantii sooyaalka ahayd.1 Taas waxaan ka wadnaa ama uga jeednaa
suugaanta asalkeedu ka soo jeedo bulshadii qabiillada iyo reeraha xoolodhaqatada
reer-guuraaga ah u badneyd. Sababta aannu sooyaal ugu
tilmaamaynaa waa iyadoo suugaantaasi tahay jirridda ay tu kasta oo ka
daba timid ka fuftay; soona ahayd budulka raadka suugaanta Soomaaliyeed
ee muddo dheer la iska soo daba marayey, lana odhan karo, run ahaan waa
sowrac suugaaneed oo Soomaalidu gooni u lahayd, cid kastana ay kaga
soocnayd.
Ururintan suugaaneed waxa ka dhexeeya ee lagu soo xulay waa dulucda
colaadda iyo nabadda ay siyaalo kala duwan uga hadlayso; waayo, sida ka
muuqata halkudhigga magaca qoraalkan, danta hawshan looga socdaa,
marka horeba, waa kaalinta ay suugaanta Soomaalidu hore uga qaadan
jirtay haddana uga qaadan karto, colaadda iyo nabadda bulshadeeda.
Mowduuca colaadda iyo nabadda doorashadiisa waxaa noogu wacan
oo noo yeedhiyey, marka hore, waayaha dagaallada ba’an ee carradii
Soomaalida ka dhacay, khasaaraha naf iyo maal iyo burbur bulshoba lehna
keeney. Waxaa weliba intaas dheer, dibuheshiin iyo nabadayn dhammays
ah oo loo dhan yahay, dhab ahaanna u hirgeli karta oo aad u adkaaday,
dadaal marar badan loo galayna lagu guul-darraystay. Midda kale ee ka
sii muhiimsani waa hadal-haynta badatay ee ku saabsan kaalinta uu
dhaqanka Soomaaliyeed ee soo-jireenka ahaa, guud ahaantiiba, ka qaadan
karo dibuheshiisiinta iyo nabadaynta Soomaalida maanta. Marka la
leeyahay dhaqankii Soomaaliyeed ee soojireenka ahaa waxaa badiba laga
hadlayaa habkii iyo farsamadii ay qabaa’ilka iyo reeraha xoola-dhaqatada
reer-guuraaga ahayd, ku damin jireen colaadaha dhexmara ee ay ku heshiin
jireen. Ulajeeddadu waxa weeye, shirkii geedka ee ay odayaasha beeluhu
ku kulmi jireen kagana wada hadli jireen dhibaatooyinka dhexdooda ka
dhaca iyo weliba dhaqdhaqaaqii kooxaha bulsheed ee nabadaynta ka qayb
qaadan jirey ee uu ka mid ahaa suugaanyahanku. Soomaali iyo adduunka
kaleba waxaa la isku raacsan yahay in mushkiladda Soomaalida lagu
daaweyn karo jidkaas dhaqankeedu ahaa. Aragtidaasi, sida muuqata waxay