Doollo (Guba)
Cali Aadan ‘Cali-Dhuux’
[Ismaaciil Aw Aadan ‘Jaajuumow’: Waxaan ka qorey cajalad hore loo
duubay.]
Gabaygani wuxuu kamid yahay silsiladdii Guba; waana kii u horreeyey.
Waana gabay si toos ah u kicinaya dagaal. Sida la sheego, Cali-Dhuux
wuxuu gabaygan tiriyey mar uu ceelka Wardheer yimi isagoo hal wata uuna
halkaa ku arkay geelal aad u badan oo Isaaq ah oo halkaa ka cabayey,
ka dibna, uu doonay in hashiisa loo waraabiyo. Waxa la sheegay in uu
halkaa ay uga muuqatay in gabay ku jiro, ka dibna wuxuu tiriyey tixdan
caanka noqotay ee ay ka dhalatay silsiladda la magac baxday Guba. Sida
tixda dulucdeeda ka muuqata ujeeddadiisu waxay ahayd dagaal ka dhex
dhaca qabiilka Ogaadeen iyo qolooyinka Isaaqa ah ee uu ku arkay ceelka
Wardheer ee ay ka cabbayeen.
Cali-Dhuux Aadan, wuxuu gobolka Sool imminka la yidhaahdo ku
dhashay qiyaastii badhtamihii qarnigii sagaal iyo tobnaad, wuxuuna ahaa
gabayaa wakhtigiisii caan ka ahaa degaankiisa iyo degaanada kale ee
qabaa’ilka xoolo-dhaqatada Soomaaliyeed.
Doqonkii Ogaadeen ahaa Doollo laga qaadye
Loo diid Danood iyo hadduu degi lahaa Ciide
Niman baa dalkoodiyo xukuma labada daaroode
Daratoole iyo Faafan oo wada duraabaaya
Deegaanta Haradii ku taal daaqi ma hayaane
Doox kama madheedhshaan halkey Debec ku beerreyde
Marka duraha Jiilaal dhacee doogga la idleysto
Duurkiyo dayada Hawd markay Debec ku soo oonto
Laaskuu ku dalandooli jirey loogu degi waaye
Alla dawguduudii Wardheer kama durduurtaane
Dawadeedu waa Jeerinleey uga dul geeraare
Laaskii biyaha diirranaa loogu degi waaye
Dixda Qarandi deerey Mataan loo dar-dari waaye
Maantana dukaanaa la dhigay degelkii Gaafoowe
Darar kagama maalaan Cammuud diiqa iyo xoore
Dixda Reygaleed iyo Gargaar laysu dacareeye
Deyr baaba lagu meeriyoo loo dabbaal degaye
Wardheer oon dagaal xumi ka dhicin digiyo baaruudi
Dooxiyo Duliyo Faafan way soo dalbanayeene
Kuna dalaaqe naagii inaaney dib uga laabmeyne
Iiddoor siduu damacsanaa loo diyaafadiye
Hadba dunida duul baw kacoo diin la soo shira’e