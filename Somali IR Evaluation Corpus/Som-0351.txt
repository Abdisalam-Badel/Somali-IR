II: Maansada Dhaqanka Nabadda Xoojisa
Dib-u-Joogso
Qamaan Bulxan
Tixdani waxay ahayd jawaab uu gabayaagu ka celiniyo tixdii Cali-Dhuux
ee ahayd Doollo. Qamaan Bulxan wuxuu tixda ku daafacayay mawqifka
qabiilkiisa oo uu Cali-Dhuux ku ceebaynayey in dalkoodii laga qaaday
ragna laga laayay, geelna laga dhacay, aanayse ka dagaallamin. Isla markaa
Qamaan wuxuu Cali-Dhuux ku eedeynayaa in isaga iyo qabiilkiisuba aanay
dhibaato ka yar u gaysanin ta uu leeyahay qolo kale ayaa u gaysatey.
Dhinaca kale wuxuu Qamaan Bulxan uu Cali-Dhuux ku canaanayaa in
uu dad nabadda ah isku dirayo oo uu doonayo inay dagaalamaan, oo ay
dhulkana ku kala qaxaan. Dhinac kalena wuxuu daafacayaa qolada uu ka
dhashay, uuna muujinayo inay geesiyaal aan laga sed qaadayn yihiin, ciddii
godob ka gashana ay ka goosanayaan. Tixdii Qamaan Bulxan waa tan.
Caliyow dabuubtaada gabay Daayinkaa wadaye
Dabaylaha xagaagee dhiciyo daafigaa sidaye
Noo dooji dooggiyo sidii dararta xoolaade
Diirkiyo laftuu xuley hadduu hadal wax daaweyne
Dadkuna uma sinnee reer tolkey dacar ku nooleeye
Anna waan ku diirsadey Ilaah derejo siiyoowe
Daaraan garbaha qoon ku laad damaqday Dhuuxoowe
Dibirrooti buu dhacay raggaad daabaqadiseene
Waa gobol dillaacid iyo ciil dibinta ruugaaya
Iyo gobol rundada oo fadhiya dagada weeyaane
Dib u joogso! Waan kula dacwiyi doodna waan celine
Dab baad ololisaa kumana gubo daayin abidkaaye
Intaad dogob shiddaa baad taqaan diradirayn jaane
Degelkaad fadhido saw gubee dogob ka qiiqaabay
Hadday daacad xaajadu tahoon lagu dambaabeynin
Danbaabudhada naareed haddaan dhinacu dooneynin
Waar seeddow maxaad noogu digan dakharku waa kiinne
Goormayse degmada noo miyeen? Dawgal baa jiraye
Daldhahsiga dinaasaca la mood doog inaan ahaye
Is-daleemintaydaa ninkii dagani eedaaye
Dubbihii ku dhacay Ina Barwaaq dayi ad maysaane
Daadduunka caydheed raggaa debedda meeraaya
Docmo iyo Hartaa lagu ogaa dalawadoodiiye
Cali-Geriga Daadhiin shalay naga durduurteene Waa kaa darfiyey caanihii Degiyo Heemaale
Anna waxaan dibbirey waa dagaal deyro soo xulaye
Nimay gacantu daabburo tiqiin beri hadduu daayo
Uu yara daleensado intii duco san loo yeelo
Danban maayo waagay xubnuhu yara dubaaxshaane
Inaad deysid beel dagan adoon dani ku seeteynin
Dabcigeedba yaa kugu yiqiin digasho mooyaane
Hadday debecdo wow hiiliyaa doqon walaalkeede
Diiftiyo ushay garan intaad dayada haysaane
Dunna hadaanad ii tarin maxaad iigu dana sheegan?
Duunyada fardaha maalintaad Dalab ku qaadeysey
Sida duul Amxaara ah markaad nagu dabreyneysey
Intaad haatan ii laba dubleyn muu damqado jiidhku
Daarood Ismaaciil ahaan maad u soo dirirtid?
Daabaca ninkii kugu dhuftee daabka kuu celiyey!
Iyo kii duleeshay ku yidhi wax isma dhoorshaane
Dakanadeyda yaa kaa xigood igu danayn haatan?
Aar soo dib jirey neef hadduu daacuftii geliyo
Uu kaga digsiiyuu ilkaha dhiigga kaga daadsho
Dugaaggaa yaryari saw ka cuna duudka hadha maaha?
Aday dilaye goormaa Isaaq Doollo iga qaaday?
Maxaa libinta Daarood lahaa Daba-Cayuun siiyey?
Haddayse Dubu-Xul uga heesayaan dacarna waan siine
Ma wayse haatan daab iyo ul iyo kaga cabbaan dawlis?
Usha daalis oo dibi dhaloon loo danbarineynin
Oo kii lahaa diiday bay sidigtu doontaaye
Kuwaan derisney dooxeer haddan sebenkan daaduunsho
Waxa adiga duug kaaga noqon yeyga degi waayey
Gabdhaha doonan dadabtaan dhisniyo xidid dariiqeynta
Kuwaan dihanay diricay dhaleen waa dareemada’e
Muslinka hayga didin yaan Ibleys dawyo kaa ridine
Darka jabay dilaalkiyo dhulkuu dabadku meeraayo
Deeqlaha Ilaahay dhulkuu xuliyey daadkiisa
War ii daa dugaagiyo Hartey igaga deyraane
Iiddoor Dir weeyee hadduu duullan soo bixiyo
Dunji Habar Magaadluhu hadduu dabarka soo goosto
Dunbiqiyo rasaastana hadduu Debecsanuu siiyo
Horta yaa la da’ ah way la yaab dawyadaad xuliye