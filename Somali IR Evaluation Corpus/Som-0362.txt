Haddaanan bir la dhaabey
Afka kuugu dhammeynoo
Dhareer kaa tifiq leynin
Dhabbo geel ka carraabay
Haddaan Siig dhitinaayiyo
Lagu moodin dhurwaa
Duhur dabadii ayaa weerar qabax laysku siiyey. Cali Jaamac wuxuu faraskiisii
jiidhsiiyey gurigey Faadumo ku jirtey. Markii uu gurigii dumiyeyna Faadumo
ayuu cududda ku dhegey, waanu soo fan-gashadey (faraskiisii ayuu xagga
dambe soo saarey).
Dabadeedna wuxuu ku tiraabay:
Is wadhaan-wadhkii Faadumoy wadhi ma kaa raacdey?
Maalintaa ayey la baxdey Faadumo Wadhi oo beryihii dambe lagu naaneysi
jirey.
Ciidankii markii ay Faadumo gacantooda gashey wey ka jeedladeen
waxaaney tageen magaalada Berbera; oo Reer Axmed Nuux aad u joogey.
Dhoola-tus iyo is-muujin ka dib, Cali oo Faadumo sitaa faraskii ka soo
degey, oo ka hor geeraarey nimankii, wuxuuna yidhi:
Cali-raan isha day
Guuna oohinta day
Ildab hiimada day
Ud-uduufka bahdoodiyo
Idilkii Axmed Nuuxna
Aqoon gaabnida day
Eebadaan sitiyo
Xamarna aabiga day
Aadan-Jugle
Sheekooyinka layaabka leh ee xagga dumarka ka dhacay, waxa ka mid ah
arrintan naxdinta iyo murugada weyn yeelatay isla markaana suugaan tiro
badani ku soo aroortay.
Aadan-Jugle oo ahaa Habar Yoonis (Reer Wayd) ayaa waxa gabadh
weydiistey nin uu abti u yahay, ninkaas oo la odhan jirey Nabadshe oo ahaa
Arab (Reer Cali). Qabiilka Reer-Cali waxay la degi jireen iskuna dhaqan
ahaayeen Habar Yoonis. Aadan-Jugle ayaa Nabadshe ku yidhi: ‘Gabadha waan ku siiyey ee konton halaad ii keen, laba sanona iga maqnow, markaa
ka dib ayaan kuu dhisi doonaaye’. Ka dibna Aadan-Jugle gabadhii nin kale
ayuu siiyey oo uu kaga yarad qaatay. Labadii sano markay dhammaadeen
ayaa Nabadshe u yimid abtigii, wuuna ku hungoobey.
Nabadshe markuu ogaaday in gabadhii la dhaafiyey oo nin kale lagaga
xoolo qaatay, ayuu weydiiyey abtigii sidey wax u dhaceen. Wuxuu yidhi
abtigii: ‘Abti waxba ma aha’e inanta ku xigta iska sug sannadka soo socda
ayaan kuu dhisayaaye’.
Nabadshe arrinkaa wuu ka yeelay abtigii; hase ahaatee, markii Nabadshe
dhaqaaqay ayuu Aadan-Jugle inantii nin kale siiyey oo konton geela kaga
yarad qaatay. Markuu Nabadshe ogaadey in inantii labaadna la dhaafiyey
ayuu wixii odayaal deegaanka ahaa u sheegay sida xun ee abtigii ka yeelay.
Odayadii waxay u yimaadeen Aadan-Jugle, waxaanayna ku yidhaahdeen:
‘Waaryaa Aadan waa maxay waxan aad samaysay?! Inanka walaashaa
dhashay ee aad kontonka ka qaadatay, ee aad gabadhii dhaafisay, ee ta
kale u ballan qaaday ee tiina dhaafisay, waa ceeb weyn oo aan hore loo
arag, waana taariikh xune ee maxaad damacday?!’
Aadan-Jugle wuxuu odayadii ku yidhi: ‘Meel baan ka dhacay, nin oday
ahna waan ahay, waanan hunguri xumooday, ee haatan waxba yaan lay
fadeexadayne, inanka waxaan siiyey inantaa saddexaad; haddii aan ka
bixiyona anigaa dembiga leh.’
Odayadii ayaa u yeedhay inankii oo ku yidhi: ‘Adeer markaan xaalkii
eegnay, abtigaa wuu qirtay inuu qaldamay oo uu meel kaaga dhacay,
wuxuuna ballan qaaday inuu gabadhaa saddexaad kuu dhisayo; haddii
aannu odayaasha nahayna waxaannu garannay intii horeba dulqaadataye,
inaad doorkanna iska samirtid, inantaa kalena sugtid, ee sidaa yeel waannu
kuu ducaynaynaaye’.
Nabadshe, taladii odayaasha wuu yeelay. Inkasta oo odayaashii aad
ula dardaarmeen Aadan-Jugle haddana ballantii muu oofin ee inantii
saddexaadna nin kale ayuu siiyey oo konton halaad kaga qaatay. Nabadshe
kolkuu ogaadey in inantii saddexaadna la dhaafiyey, ayuu waran soo tuntay,
ka dibna wuxuu habeenkii dambe u soo hoydey abtigii Aadan-Jugle. Aadan
oo gogoshii bannaanka guriga loo dhigay ayuu Nabadshe, markii la seexday
warankii oo afaysan beerka kaga turqay, halkaasuuna odaygii ku dhintay.
Nabadshena waa baxsaday, inkasta oo markii dambe Ingiriisku soo qabtay,
oo del-delaad lagu xukumay. Kolkii la xukumay Nabadshe ayaa lagu yidhi:
‘Maxaad maxkamadda ka codsanaysaa,’ gabay aannu saddexdan bayd ka
haynno ayuu Nabadshe tiriyey, wuxuuna yidhi:
Kelyo nimaan laheyn baa baqee kani adaygayga
Iyo Aadan kaalkaan la dhacay kari ogaantiisa
Iyo sidanan uga kaadinine ugaga kow siiyey