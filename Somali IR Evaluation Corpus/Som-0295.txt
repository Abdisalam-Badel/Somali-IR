Markay haddana in muddo ah socdeen oo ay kuba dhowyihiin reerkii odaygu
degganaa, ayaa waxay soo mareen xabaal la qadayo oo meydkiina uu dul yaallo oo la
diyaarinayo in la aaso. Wiilkii ayaa odaygii markale su’aal weydiiyay oo ku yidhi” tolow
ninkaa la aasayaa miyuu dhintay” odaygii oo fajacsan ayaa yidhi “ oo malaha waxbaa
kuu dhiman, sowkaa rarabta saaran ee la aasayo, haddee wuu dhintay odaygii markii
uu gurigiisii soo gaadhey oo wiilkiina sii dhaafayo, ayuu odaygii wiilkii marti qaaday
oo yidhi “ kaalay reerka ku sii naso oo wax ka cun. Iyagoo iska sheekaysanaya ayay
gabadh odaygu dhalay u timid wayna bariidisay aabaheed iyo wiilkii martida ahaaba.
Gabadhu waa mid garasho dheer, aabbaheed ayay weydiisay “ wiilku muxuu ahaa”?
odaygii baa yidhi “ wiilkan dhexda uun baan iska soo raacnay, laakiin intaannu soconay
ayuu su’aalo la yaableh i waydiiyay” Garasho dheerbaa tidhi “ oo maxay ahaayeen
su’aalahaas uu ku weydiiyay”? odaygii baa saddexdii su’aalood ugu celiyay” iqaad
ama aan ku qaado! beerta miyaa la goostay mise lama goosan!! Iyo maydku miyuu
dhintay mise waa nool yahay!!!.
Odaygii oo qoslaya ayaa yidhi aabbo miyaanay su’aalo doqonimo ahayn? Gabadhii
arrinkii kumayna raacin ee waxay aabbaheed u sheegtay inuu isagu uunan fahmin
ujeeddada waxayna uga dhaadhicisay sidan.
1. waxay tidhi “ markii uu kugu yidhi miyaad iqaadi mise anigaa ku qaada
wuxuu u jeeday. Miyaad ii sii sheekayn mise anaa kuu sii sheekeeya?
Waayo socodka ayaa sahlanaada marka la sii sheekaysto.”
2. markii uu ku lahaa beerta miyaa la goostey mise lama
goosan wuxuu ka waday beertu midho faa’iido leh ma
yeelatay mise balka xoolaha ayaanay dhaafsiisnayn.
3. markuu ku weydiiyay inuu meydku dhintay iyo inuu nool yahayna wuxuu u
jeeday inuu ka tagey carruur ka sii tafiiranta oo waraso ah iyo in aanu ka tagin
oo uu goblan ahaa. Hadduu dad ka tagey maanu dhiman ayuu u jeeday.
Garasho dheer ayaa aabbaheed u sharraxday su’aalihii, sarbeebta ahaa ee Soomaalidii
hore wax isugu sheegi jirtay.