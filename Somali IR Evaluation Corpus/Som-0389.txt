Hawada waxaannu arki jirnay mararkaas aannu
suuliga aadayno oo keliya. Markaasna waxaannu arki
jirnay dad fara badan oo nagu dhego hadli jiray. Waxay
isku caayi jireen magac ay noola bexeen oo ahaa
“Ikhawaan”, annagana way nagu caayi jireen. Qofka ay
arxan darro ku tilmaamayaan waxay ku odhan jireen
waa “Ikhwaan” ama “wuxu ma Ikhwaan baa”.
Raggayaga qaar ayaa iska dhicin jiray nimanka ku
dhego hadlaya laakiin anigu ku dhacaas ma aan lahayn.
Bilawgii jeelka waxaa nalaga qoray warbixin qof qof
naloola yeeshay. Waxaa na waraysanayey nin cimrigiisu
dhexdhexaad yahay oo degnaansho badani ka
muuqday. Qof waliba mar ayuu u tegeyey. Waraysigaasi
wareer ayuu nagu riday. Qof waliba wuxuu ka
shakisanaa in ay ragga kale is khilaafaan ama qaar
sheegaan wax noo wada khatar ah. Laakiin maba aannu
kala garanayn waxay badbaado noogu jirto iyo waxa
kale. Anigu waxaan ka mid ahaa dadkii ugu danbeeyey
ee ninkaa dembi baadhaha ah la kulma. Wax walba
waxaan ugu sheegayey sidii ay ahayd. Waxaa ka mid
ahaa wixii uu i waydiiyey, magacayga, da’dayda, qabiilkayga, sidaan Boosaaso ku imid, sababtaan u
imid, inaan qori sitay ama aanan sidan iyo su'aalo kale.
Markii uu qabiilkayga i waydiinayey wuxuu u muuqday
nin dad aqoon ah. Markii aan marayey wareegga afraad
ee haybtayda, oo ah Yoonis, ayuu ku daray su'aashan:
“Ma Maxamed Yoonis mise Aadan Yoonis?” Markaas
ayaan ugu jawaabay: “Maxamed Yoonis.” Dabadeed
madaxa ayuu lulay. Wuxuu u eekaa nin iga naxayey ama
ii werwersanaa. Wuxuu igu yidhi: “Khayr bay noqon
insha Allah.”