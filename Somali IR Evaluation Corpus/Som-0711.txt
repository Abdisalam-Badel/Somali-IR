Guddoomiyaha degmada Howlwadaag oo sheegay in qofkii u soo gudbiya macluumaad halis ku ah amniga inuu siinayo Abaalmarin
Arbaco, Agoosto, 9, 2023 (HOL) - Warar dheeraad ah ayaa kasoo baxaya howlgal Xalay si wadajir ah uga sameeyeen ciidamada Booliiska iyo Nabadsugida Soomaaliya xaafado ka tirsan degmada Howlwadaag ee magaalada Muqdisho.
Howlgalka ayaa waxaa hoggaaminayay guddoomiyaha degmada Howlwadaag bashiir Cabdi Maxamed iyo Taliyaha qaybta Waliyow Cadde, Daa’uud Axmed Caraale, waxaana howlgalkaasi ay ciidamada kusoo qabqabteen Inta uu socday tiro dad ah oo u badan dhalinyaro.
Guddoomiyaha degmada Howlwadaag Bashiir Cabdi Maxamed oo la hadlay warbaahinta ayaa sheegay in ujeedka howlgalka uu ahaa la dagaalanka maan dooriyaha, ciyaal weerada iyo ka hortaga weerarada kooxda Al-Shabaab.
Guddoomiye  Bashiir Cabdi Maxamed ayaa warbaahinta ka hor sheegay in qofkii soo gudbiya macluumaad halis ku ah amniga degmada sida Al-shabaab, shaqsiyaadka ka ganacsada waxyaabaha maanka dooriya ee degmada ku dhex isticmaalla iyo kooxaha Ciyaal weerada inuu siin doono abaalmarin.
Saddex cadaw ayaan leenahay oo Soomaaliya horumar ka gaari la’ dahay waxaana ay kala yihiin: Garan-waaga oo ah ‘AS’, Daraagiska & Ciyaal weerada, cid soo adeegsatay ma naqaano. Si looga hortago aniga oo ah Guddoomiyaha Degmada ayaa ballanqaadaya oo iigu imaanee Xarunta Degmada iyada oo aan la ogaan inaad tahay qofka maclumaadka nala soo wadaagay” ayuu yiri Guddoomiyaha Degmada Howlwadaag Bashiir Cabdi Maxamed.
Taliyaha qaybta Waliyow Cadde, Daa’uud Axmed Caraale oo dhankiisa warbaahinta la hadlay ayaa ugu baaqay shacabka Soomaaliyeed iney la shaqeeyaan ciidamada amaanka, islamarkaana ay la soo wadaagaan xogaha ay helaan, si loo helo bulsho iyo Boolis isku xiran.
Gabagabadii howlgalkaan ayaa kusoo beegmaya, iyadoo maalmihii ugu dambeeyay Muqdisho ay ka dhacayeen falal amaan daro oo isugu jiray dilal, qaraxyo iyo dhac ay geysanayaan burcad hubeysan.
Guddoomiyihii degmada Baraawe iyo ku xigeenkiisii labaad oo xilkii laga qaaday
Kooxda Al-shabaab oo xayiraad kusoo rogtay Shirkada Isgaarsiinta Hormuud
Arbaco, Agoosto, 9, 2023 (HOL) - Warar saacadahii lasoo dhaafay si weyn isu soo taraayay ayaa sheegaya in kooxda Al-shabaab ay xayiraad kusoo rogtay shirkada isgaarsiinta Hormuud oo ka mid ah shirkadaha ugu waa weyn dalka ee dhanka isgaarsiinta.Xayiraada kooxda Al-shabaab ay kusoo rogtay shirkada Hormuud ayaa wararku sheegayaan iney salka ku hayso isfaham waa ku yimid amar kasoo baxay kooxda oo ay shirkaddu diiday iney fuliso.
Amarka khilaafka uu ka dhashay ee kasoo baxay kooxda ayaa la sheegay inuu ahaa in shirkada Hormuud ay joojiso nidaamka ay mushaarka ku qaataan ciidamada dowladda Soomaaliya ee Salaama Bank oo ay ciidamada ku helaan taleefanadooda, kaasoo shirkada Hormuud ay diiday iney joojiso.
Khilaafkaas kadib waxaa la tilmaamay in Ururka Al-shabaab iney xayiraad ku soo rogaan ilaa 35 xarumood oo ay shirkadda Isgaarsiinta Hormuud ku leedahay qaar kamid ah gobolada dalka.Si kastaba ha ahaatee ilaa hada ma jiro bayaan rasmi ah oo kasoo baxay kooxda oo cadeynaya wararkan la xariira in Shabaab ay xayiraad kusoo rogtay shirkada isgaarsiinta Hormuud, hayeeshe waxaa xusid mudan in kooxda ay horay uga xayirtay deegaanada ay ka taliso dhaqdhaqaaqa gaadiidka shirkada.
Ugu dambeyntii dowladda Soomaaliya iyo shirkada isgaarsiinta Hormuud ilaa hada kama aysan hadlin waxa ka jira wararkaan sheegaya in Al-shabaab ay xayiraad kusoo rogtay shirkada isgaarsiinta Hormuud Telecom.
Axad, Agoosto, 20, 2023 (HOL) - Wasaaradda arrimaha gudaha ee maamulka Koonfur Galbeed ayaa waxay xilkii ka qaaday guddoomiyihii degmada Baraawe, Liibaan Abuukar Cusmaan iyo ku xigeenkiisa labaad, Marwo Sahro Abuukar Cali.
War saxaafadeed kasoo baxay wasaaradda arrimaha gudaha, ayaa lagu sheegay, sababta xilka looga qaaday guddoomiyaha in ay tahay, wada shaqayn la’aanta golaha degaanka Baraawe iyo maamulka degmada Baraawe.
Go’aanka kasoo baxay wasaaradda arrimaha gudaha Koonfur Galbeed, ayaa kusoo beegmay, kadib markii golaha degaanka Baraawe ay dhawaan mooshin xil ka qaadis kasoo gudbiyeen guddoomiyaha iyo ku xigeenkiisa labaad.
Muddooyinkii ugu dambeeyay, waxaa magaalada hareeyay is qabqabsiga maamulka, waxaana guddoomiyaha lagu eedeeyay inuu isku koobay awooddii maamulka, islamarkaana uu dhegaha ka furaystay eedemo loosoo jeediyay.
Dhinaca kale, wasaaradda arrimaha gudaha ayaa xilka guddoomiyaha degmada Baraawe si kumeel gaarka ah u magacowday Cumar Sheikh Abdi Shafana kaddib markii guddoomiyihii hore ee Degmada Baraawe xilka laga qaaday.

