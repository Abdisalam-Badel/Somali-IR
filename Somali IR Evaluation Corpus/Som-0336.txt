Ma daleeyey deel-qaafku? Waa kaa dilaa gabaye
Dacwad kalena waa aniga iyo dan iska sheegayga
Maansadan dad wada qoonsadee dire-dire u qaatay
Diin run ah daliilkii sharciga yaan ka daabacaye
Dembi inaanu iga raacihayn daacaddaa furiye
Daahyaale geelii la heley waa kan Deyr dhalaye
Duudweyn ma jiro Haaman iyo Daba-Cadaadeede
Derrinkii, Afkii Daad-Madheedh kama dareershaane
Dahab waa tan iyo qaalmihii deyrcadka ahaaye
Dafuf quruxsanleeyey ma foga dalawadiiniiye
Danbarkiisu weydiin uraa waana dabataane
Iyadoo dil-dilihii bishiyo dacashi haaneed leh
Oo wada dunuunucahayuu idin dul joogaaye
Dubux baaba lagu sii wadaa dararti Baar-Jeexe
Afartaa sidii dalab la ridey maysu daba joojey?
Da’daan kaga bilaabiyo miyaan deelkii ka habawshey?
Ma daleeyey deel-qaafku? Waa kaa dilaa gabaye
Dacwad kalena waa aniga iyo duun u hadalkayga
Nabsigu waa daruuraha cirkiyo sida dabaylaaye
Daa’iradan maantey waddaa duulashii galaye
Dunjugii wax qaatuu la’ yahay deynkii godobeede
Xaqa daguugmay duunyada la dhacay dumarka ooyaaya
Naagahan ilmada duugayee diilalyadu hayso
Daa’imo haddaydaan ahayn dagay xaqiinniiye
Dagaal waan jeclaa xaajo aad dib ugu aydaane
Doqon yahay ka kaca meeshan aad dacayda laalaadin
Baar-Looxan Ley
Xarbi Ismaaciil ‘Xarbi Dheere’
[Axmed Aw Geeddi]
Xarbi Ismaaciil wuxuu ku dhashay oo uu ku noolaan jirey deegaanka Awaare
iyo Dhagaxbuur, waxaanu dhashay qiyaastii dhammaadkii qarnigii sagaal
iyo tobnaad. Sababta gabaygan uu u tiriyey waxay ahayd: Ciidan Habar
Yoonis ah ayaa geel ka dhacay beel Ogaadeen ah. Xarbi Dheere oo ahaa nin
gabayaa ah ayaa markii warkii loo geeyey tiriyey gabaygan calaacalka iyo
canaanta ah, waxaanu yidhi: