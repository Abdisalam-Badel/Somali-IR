Ciidamadii lagu weeraray Cowsweyne oo weerar ku ah deegaanka Bargaan
Ka dib dagaalkii qaraaraa ee Sabtidii ka dhacay deegaanka Cowsweyne ee Gobolka Galgaduud, ciidamada ayaa maanta hawlgalo amni xaqiijin ah ka sameeyay goobaha ku dhow dhow deegaankaasi, iyagoona raacooda hore ay cagta saareen waddada aadda deegaanka Bargaan, oo hoostagga Degmada Galhareeri.

Bargaan waa goobtii ay shalay weerarka qaraxyada ku bilowday ka soo qaadeen maleeshiyada Al Shabaab, markii dambena la sheegay in lagu khasbay inay dib ugu laabtaan deegaankaasi.

Al Shabaab ayaa sheegatay in maleeshiyadeeda ay dagaalka ku dileen 178 askari, isla-markaana ay la wareegeen gacan ku haynta deegaankaasi.

Hase yeeshee dadka deegaanka ayaa sheegaya in ciidamadu ay difaacdeen gacan ku haynta deegaankaasi, inkastoo ay qireen in Shabaabku ay dhowr saacadood ka dhex dagaalamayeen deegaankaasi.

Dadku waxay sheegeen in diyaaradaha dagaalka ay gacan weyn ka gaysteen in Shabaabka dib looga saaro deegaankaasi, ayna muddo baacsanayeen firxadkoodii.

Wararka ayaa sheegaya in Taliska Ciidanka Xoogga Dalka uu hadda ciidamo fara-badan u diray deegaanka Cowsweyne, qorshahooduna uu yahay in ay qabtaan deegaanka Bargaan, oo Shabaabku ka difaacayaan Degmada Galhareeri. Ciidamada waxaa la sheegaya in ay ku dhow yihiin deegaankaasi Cowsweyne, si ay uga daba taggaan ciidanka sahanka ah ee ku baxay Bargaan.