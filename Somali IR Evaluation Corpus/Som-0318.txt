Waxyaalo Nabadda Caawiya
Hayeeshee sidee nabaddu ku iman jirtey?
Iyada oo sideeda nabaddu u ahayd lagama-maarmaan iyo wax wacan
oo lagu hirto, sabab iyada debedda ka ahna aanu doon-doonkeedu u
baahnayn, haddana soo-xero-gelinteedu waxay lahayd hab-dhaqan,
farsamo iyo awood ka talisa oo hirgelisa.
Marka hore waxaa jirey oo ay bulshadaasi waageedii hore lahayd wax
sahlaya soo celinta nabadda qabaa’ilka daaqa iyo ceelka biyaha ku kulma.
Tusaale ahaan, colaadda iyo nabaddu qabaa’ilkaas xoolo-dhaqatada reerguuraaga
ahayd ma ahayn wax ka baxsan tartanka iyo loollanka ku saabsan
khayraadka deegaanka ay qabaa’il ahaan ku wada noolaayeen iyo difaaca
haybadda siyaasadeed ee kooxda qabiilo. Sidaas darteed dagaalka iyo
nabaddu waxay ahaayeen wax si mawduuci ah (objective) uga dhasha geeddisocodka
xidhiidhka wada-noolaanshaha kooxahaas; waxayna ahaayeen
laba qaab oo loogu maaro-doono iska hor-imaadka qabaa’ilkaas.
Marka labaadna, dagaalka iyo nabadda, labaduba waxay lahaayeen
ujeeddo cad oo uu qof waliba garanayo, reer-hebelna isku wada raacsan
yihiin. Qolo waliba dagaalka ay qolo kale kula jirto, sababta keentey iyo
ulajeeddada ay u la dagaallamayso iyo waxa ay dagaalka kaga joogsan
karto ee ay heshiis nabadeed ku geli karto intuba waxay ahaayeen wax la isla
yaqaan, isku si loo qiimeeyo, oo isku si loo wada danaynayo loona rabo;
isla markaa waxay ahayd, wax dagaalkeeda iyo nabaddeeda isku xeer laga
yahay oo tashigeeda iyo go’aankeeda la isku raaci karo oo midnimo lagu
wada hirgelin karo.
Marka saddexaadna, dagaalkooda laftiisu in badan ula-jeeddo nabadeed
buu lahaa; waayo, waxaa badanaaba dhici jirtey, marka u horreysa ee wax
dhacaan, in dhaqsaba dhiillo colaadeed kala dhex gasho labada qolo;
ka dibna qolo kastaaba nabadgelyadeeda dad iyo xoolaba, ay waranka
caaradiisa saarto. Marka ay colaaddu heerarka qaarkood gaadho ee nabadi
durugto, waxgaradka beeshu waxay ku dagaal geli jireen, raggoodana ku
hoggaamin jireen in nabadi ka dhalato dagaalka. Waxay u arkayeen in
xanuunka dagaalku keenayo in nabadda loo hilloobo, ka dibna wada hadal
la oggolaado iyo in lays qaddariyo. Markaas ka dib ayey suurogeli jirtey in Bulshada aynu ka hadlaynana, sidaas darteed, dhacdada heshiinteeda
iyo nabad-qaadashadeedu ma lahayn sabab kale oo toos ah oo ka weyn
dareenka baahida nabadeed ee dadka. Awoodda farsamo iyo hannaanka
nabadda lagu raadin jireyna waxay ka daba iman jireen rabitaanka nabadda
oo loo dhammaado. Bayd gabay ah oo uu leeyahay Faarax Nuur kana mid
ah tixda aannu halkan uga magac dhigney Kala-Quusasho ayaa arrintan
murtideeda soo ururinaysa; wuxuu yidhi:
Haddaan nabadda loo wada qasdiyin wayska qiil jabane