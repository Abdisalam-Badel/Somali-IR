“Waqtiga safarka ee halganka ah ee aan Shabaab ku soo gaabinayno, waxay ku xiran tahay hadba inta tabarteenna ah oo aan dilno. Haddii tabarteenna oo dhan oo mideysan oo dhinac u jeeddo, qalbi iyo qowlna ka mideysan aan u jeedsano, waqtigiisu aad iyo aad ayuu u soo koobmayaa.” Ayuu yiri Madaxweynuhu.

Madaxweynaha Jamhuuriyadda ayaa shacabka ku dhiirigeliyay inaanay hadda ka dib wax baqdin ahi ka muujin farriimaha hanjabaadda ee qaarkood uga imanaya Shabaabka, haddii dagaalka socda uu yahay, kii lagu soo afjari lahaa.

“Waxaan rabnaa inay dadka Soomaaliyeed ogaadaan soo ma noqonayaan Shabaab. Shabaab dagaalaa kula jirnaa, goob dagaal ka dhacay si bay u ooli kartaa dhib ma laha, laakiin dagaalka aan kula jirno ee guud, mid hakanayo ama laga noqonayo ama dib loo dhiganayo midna ma ahan. Dowladda iyo shacabka Soomaaliyeed meel kastoo ay joogaan, waa muujiyeen arrintaasi inay dhab ka tahay oo waddadaasi ay haynayaan.” Ayuu yiri Xasan Sheekh Maxamuud, Madaxweynaha Dowladda Federaalka.

Madaxweynaha Dowladda Federaalka ayaa sheegaya in hal sano laga joogo, markii uu bilowday dagaalka ay dowladdiisu kula jirto Shabaab, waxaana la joogaa buu yiri waqtigii abaalmarinta.

“Sanad ayaa haatan la gaaray intii dagaalkani uu socday, waxaana la joogaa waqtigii abaalmarinta oo dadka qaarkii la abaalmarin lahaa, oo si jamaaci oo wadajir ah loo abaalmarin lahaa iyo si qof qof ah loo abaalmarin lahaa, illaa iyo hadda inta la soo maray way joogtaa.” Ayuu yiri Madaxweynuhu.

Madaxweynaha ayaa intaasi ku daray “Dadka qaarkiis ee dadka Soomaaliyeed ku khaldamay ama cabsi Shabaab ha khalado ama maangaabnaan kale haku khalmado ama ula kac ha u khaldamee, ayadana waqtiga inta la isla xisaabtamo lagu eedeyn lahaa ama lagu ciqaabi lahaa amaba lagu ceebeen lahaa, waa la joogaa ayadana. Waxaan Ilaahay ka rajeynaya dadka intiisa badani inay noqdaan kuwa la abaalmarinayo oo la amaanayo, haddii Ilaahay yiraahdo. Illaa iyo hadda anigu ma garanayo cid la ceebeeyo ama la ciqaabo ama wax looga dheelo, laakiin dad badan ayaa ii muuqdo oo xusuustayda ku soo noqnoqonayo oo mudan in la abaalmariyo, laakiin fursad loo waayay, fursadaheedii qaarna ay hadda joogaan, qaarna ay soo socdaan, kuwo nool iyo kuwo dhintayba, intaba.”