Labo Wiil iyo Dhaxal
Beri baa waxaa jiri jiray labo wiil oo
walaalo ah. Aabbahood ayaa uga
dhintay hal sac, berked, guri, geed
timir ah iyo go’ weyn oo dhaxanta
laga huwado. Labada wiil ee
walaalaha ah ka weyn ayaa damcay
inuu isagu wax walba iska qaato
isagoon waxba tixgelinayn. Saca
wiilka yari wuu raaci jiray laakiin
caanaha lama siin jirin oo waxba
kama cabbi jirin. Go’ a wuu maydhi
jiray, laakiin ma huwan jirin, guriga
way wada geli jireen, biyahana way
wada cabbi jireen . Timirta ka weyn
ayaa iibgeyn jiray, lacagta uu soo siiyana ka yar waxba lagama siin jirin.
Maalin maalmaha ka mid ah ayaa waxaa dhacay in inankii yaraa uu raacay sidii
caadadu ahayd sacoodii, wuxuu arkay isagoo sacii la jooga, oday laba sibraar sagaaro
sita. Odaygii ayay isa salaameen, markaasuu ku yidhi adeer iwaraabi; odayga labada
sibraar midna caano ayaa ugu jiray midna biyo. Wiilkii ayuu u dhiibay kii caanuhu ku
jireen. Ka dibna kii yaraa caanihii ayuu ka go’i waayey . odaygii ayaa yaabay oo yidhi “ war sow adigan sacan caanuhu ka buuxo ee dararay ee
candhaduba ay da’ayso wata”. Wiilkiina wuxuu ugu jawaabay “ Anigu caanaha waan
ka soomanahay caanahaad sheegaysana walaalkay iga weynbaa cabba.” Sheekadii
labada wiil ayuu odaygii u mariyay. Odaygii ayaa inankii ku yidhi “ ma kula taliyaa. Haa
ayuu wiilkiina ugu jawaabay. Markaasuu ku yidhi “ orod oo odayaasha u sheeg, halla
idiin garqaadee.” Markii ay odayaashii dhegaysteen sheekadii wiilkii yaraa ayay waxay
ku xukumeen sidan.
Guriga lama kala qaybinayo ee waad wada leedihiin, Berkaduna waa sidoo kale. Sacay
noqotay “ma xagga horaad qaadan mise xagga dambe” wuxuu wiilkii yaraa yidhi “ xaga
hore” waa laga aqbalay. Go’ana ma habeenkii ayaad huwan mise maalintii? Ayaa la
weydiiyay , wuxuuna doortay maalintii iyana waa laga aqbalay. Geedka timirta ah ma
xagga sare mise xagga hoose? Ayaa haddana la waydiiyay wuxuu doorbiday inuu qaato
xagga hoose. Tiina waa laga yeelay. Odayaashii way yaabeen miskiinkii yaraa meeshii
wuu ku xoola waayay.
Odaygii la taliyay ayaa arkay isagoo maalintii kululayd go’ii huwan oo dhididku ka da’ayo.
Odaygii baa waraystay isna wuu u waramay. Markaasuu ku yidhi “ war waxaad yeeshaa,
go’a markaad adigu haynayso berkadda ku rid,” maalintii xigtay markii loo dhiibay ayuu
berkaddii ku riday, fiidkii ayuu ka soo saaray oo kii weynaa u dhiibay. War go’a maxaa
qooyay ayuu weydiiyay? Ma garanayo ayuu ugu jawaabay.
Maalintii xigtay ayuu arkay isagoo ku ridaya berkaddii; war ka daa ayuu ku yidhi. Maxaa
kaa galay ayuu yidhi ma gaadhin xilligaagii aad go’a adigu lahayde, walaal waynu wada
huwan doonaaye ka daa ayuu kii waynaana ugu jawaabay, haye hoo sidii ayay go’ii ku
wada yeesheen.
Odaygii buu u sheegay inay go’ii ku heshiiyeen ee saca caanihiisana sideen yeela.
Odaygii baa yidhi marka la lisayo xagga hore bud kala mar, lana dhac. Waa yahay
ayuu odaygii ku yidhi , aroortii hore ayuu kii yaraa budkii soo qatay, kii weynaa ayaa
weydiiyay” maanta yaad la dagaalamaysaa” wuxuu yidhi “ xaggay ga hore ayaan saca
kala dagaalamayaa” ka dibna xagga hore kala maray budkii. Kii waynaa ayaa yidhi “
waa hagaag adiga uun buu ku dili. “ Markuu kii weynaa is yidhi lis ayuu budkii madaxa
kaga dhuftay. Sacii ayaa booday oo la lisi kari waayay; kii waynaa ayaa yidhi “ caanaha
weynu wada cabbiye ha inaga eryin saca. Taana way ku heshiiyeen. Odaygii la taliyaha
u ahaa ayuu uga warramay; arrintii timirtana maxaan ka yeelaa ayuu weydiiyey.
Tanna wuxuu kula taliyay inuu marka uu geedka fuulo kan weyni uu geedka guntiisa
gudin la dhaco oo ku garaaco. Taladii buu yeelay oo geedkii buu gudin xiiraysa la
hoos joogsaday, wallaalkii oo fuushan geedkii, oo yaabay ayaa yidhi” waa maxay gow
gowdani intuu xaggii jirridda soo eegay waa walaalkiisii yaraa oo geedkiiba gunta
ka goynaya. Ka dib kii weynaa baa fahmay geedka halkuu ka fuushanaa ayuu ka soo
qayliyay. War inoo daa oo ha inaga kala goynin geedkana wixii aynu ka helno weynu
wada leenahaye. Taas oo ugu dambaysayna way ku heshiiyeen. Wiilkii yaraa odaygii
ayuu timirtii uu qaybta u helay wax uga geeyay . wuunu u soo mahad celiyay.