Degaanka Garraale oo ah dhul dihin oo ay ku badan yihiin kaymo aad u farabadan dhirta
iyo tigaadda noocyadeeda kala duwan islamarkaana uu ku yar yahay dadku. Sidoo kale,
waxaa la xaqiijiyay inuu hodan ku yahay ugaadha noocyadeeda kala duwan, waxaana
xog dhab ah lagu ogaaday inay ku nool yihiin 36 nooc oo ugaadh kala duwan ah sida:
biciidka, garanuugta, deerada, sagaarada, iyo cawsha. Dhinaca kale, webiga Daawa
wuxuu hooy u yahay ilaa 164 nooc oo shimbiro ah kuwaas oo ay ka mid tahay shimbirta
afka qalaad loo yaqaan Degoodilarka. Waxaa kale uu leeyahay noocyo badan oo dhirta
loo yaqaano bilcilka iyo xagarka oo dhererkoodu aad u sarreeyo, islamarkaana, wuxuu
hodan ku yahay daaqsinta. Dhanka cimilada, Garraale waa mid kulaale u badan waxayna
badda ka sarraysaa joog dhan 800m, taas oo ku taalla daafaha webiga Daawa. Halkaas
oo xarunta ku soo biirisa bilic dabiici ah oo ka dhalata biyaha webiga, dhirta wabiga
hareerihiisa ka baxda iyo xayawaanka kala duwan ee ay ka midka yihiin dugaagga sida:
libaaxa, dawacada, dhurwaaga, haramacadka iyo kuwo kale. Guud ahaan, fikirka xaruntan lagu aasaasay waxaa soo jeediyay Dawlad Deegaanka
Soomaalida Itoobiya iyadoo ujeeddada laga lahaana ay ahayd in lagu ilaaliyo
duurjoogta, waxay noqotay goob dalxiis oo dadku daawasho u tagaan laguna
xanaaneeyo ugaadha kala gedisan ee ay goobtani leedahay. Sidaa darteed, waxaa
habboon in lagu baraarugsanaado goobaha dalxiiska ee deegaankeenna sida Garraale
iyo kuwa kale ee kala geddisan islamarkaana lagu dadaalo sidii looga ilaalin lahaa wax
kasta oo dhibaato ku keenaya, maadaama ay u leeyihiin deegaanka faaâ€™iidooyin kala
duwan sida bilic, dakhli, sumcad iyo wixii la mid ah.