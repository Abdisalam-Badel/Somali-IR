Xukuumadda dowlad degaanka Soomaalida oo eedaymo dhul ballaarsi ah usoo jeedisay Oromiya iyo Canfarta
Shir jaraa'id oo uu maanta qabtay Madaxa Xafiiska Arrimaha degaannada deriska ah iyo Xallinta isku dhacyada ee degaanka Soomaalida Cali Samire Sigad ayaa waxa uu kaga waramay arrimo dhawr ah oo ku saabsan dhinaca xuduudda uu degaanka Soomaalidu la leeyahay degaannada Canfarta, Oromiya iyo Diridhabe.

Cali Samire ayaa ugu horreyn sheegay oo caddeeyay inay jiraan dhaqdhaqaaqyo ciidan iyo mid dagaal oo ay wadaan Canfarta iyo Oromiya kaas oo ka socda dhinaca xuduudda uu degaanka Soomaalidu la leeyahay degaannada Oromiya, Canfarta iyo Diridhabe.

Cali Samire waxa kale oo uu sheegay in degmooyin dhawr ah oo kamid ah gobolka Faafan uu ka jiro dhaqdhaqaaq uu ku sheegay inay wadaan Siyaasiyiin Oromiya ah " Dhinaca Tulli guuleed oo kamid ah gobolka Faafan gaar ahaan Maraar waxaa ka jira dagaal ay dad badani ku dhinteen, koox Siyaasiyiin ah oo Oromada ah oo dhul ballaarsi raba ayaa raba in biyo xidheen aan lagu heshiinin ka dhisaan Maraar oo kamid ah Tulli guuleed" ayuu yiri Cali Samire oo ah Madaxa Xafiiska Arrimaha degaannada deriska ah iyo Xallinta isku dhacyada ee degaanka Soomaalida.

Masuulka oo hadalkiisa sii wata ayaa sheegay in Shacabka Oromadu ay yihiin dad wanaagsan, balse dhibka ay wadaan dad uu ku sheegay Siyaasiyiin Oromo ah oo dano kale wata.

Dhinaca kale gobolka Siti ee degaanka Soomaalida ayuu Masuulku sheegay inay iyadana ay dhibaato ka jirto, oo Canfartii ay weerar cusub soo qaaday " Labadii degmo ee dhawaan xukuumadda degaanka Soomaalidu u ansixisay gobolka Siti mid kamid ah oo Dhuunyar la yiraahdo waxaa haysta oo la wareegay Ciidamada Canfarta iyo jabhadooda" ayuu yiri Madaxa Xafiiska Arrimaha degaannada deriska ah iyo Xallinta isku dhacyada ee degaanka Soomaalida.
