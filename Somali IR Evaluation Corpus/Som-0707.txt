Ciidanka Xoogga Dalka oo 5 ka tirsan dagaalamayaasha Al-Shabaab ku dilay Gobolka Galgaduud
Xildhibaan Dahabo Suusow: Waxaan u aragnaa midab takoor sida loola dhaqmay generaal Sheegow
Sabti, Agoosto, 19, 2023 (HOL) - Xildhibaan Dahabo Suusow oo katirsan baarlamaanka Soomaaliya oo warbaahinta kula hadashay Muqdisho, ayaa si adag u cambaareysay xariga Dowladdu u geysatay sarkaal lagu magacaabo Axmed Cali Sheegow (Generaal Sheegow).
Xildhibaan Dahabo Suusow waxay sheegtay in aan la aqbali karin weerarka lagu qaaday sarkaalkaas, iyadoo ku tilmaamay xarigiisa dulmi weyn oo laga galay sarkaal ciidan oo ay sheegtay inuu horey Dowladda ugu dulmanaa.
Halkii Janan aan laheyn in gurigiisa lagu weeraro Kuleetiga la soo qabto oo lagu oriyo ma ahan waxaan aqbali karno. Anigaa Xildhibaankiisa ah,” ayay tiri xildhibaanku.
Xildhibaannadu waxay sheegtay inay midab takoor u arkaan sida loola dhaqmay sarkaalka, iyadoo sheegtay in ay jiraan shakhsiyaad lamid ah oo magaalada Muqdisho ku haysta hub. Waxay Dowladda ugu baaqday in si degdeg ah loosoo sii daayo sarkaalka iyo dhallinyarada kale ee la xiray. Waxay sheegtay dhibaatadii ka dhalatay weerarka inay masuuliyaddiisa qaadayso Dowladda Soomaaliya.
Sabti, Agoosto, 19, 2023 (HOL) - Ciidamada Xoogga dalka Soomaaliyeed ayaa howlgalo ay ka sameeyeen deegaanada Garileey iyo Cali-yabaal ee gobolka Galgaduud, waxa ay ku dileen 5 ka tirsan kooxda Al-Shabaab. Sida uu sheegay Afhayeenka Wasaaradda Gaashaandhigga Soomaaliya Gen. Cali Caanood, howlgalkan ayaa daba socday kaddib markii ciidamadu heleen xog ku saabsan Shabaab isku urursanaya dhul keymo ah oo ay ku lahaayeen farriisimo ay kasoo ababulaan weerarada.
Jeneraalka Caanood ayaa sidoo kale sheegay in la sifeeyay Alshabaabkii ku dhuumaaleysanayay keymaha deegaanka Jir-jir Xiirey oo u dhaxeeya Ruun-nirgood iyo Cali Heelle oo ka kala tirsan gobollada Shabeellaha Dhexe iyo Galgaduud.
Afhayeenka gaashaandhigga ma sheegin wax khasaare ah oo ciidamada dowladda kasoo gaaray intii uu socday howlgalkan.
Howlgalladan ayaa kusoo beegmaya xilli ciidamada dowladda iyo kuwa gobolka ay ku wajahan yihiin labada degmo ee Ceel-buur iyo Galhareeri ee gobolka Galgaduud oo ay weli gacanta ku hayaan kooxda Al-shabaab.
