deegaannada qabaa’il iyo reero kala duwan; xusuusta dadkana raad weyn
oo go’i waayey kaga tegey.
Badiba sheekooyinka noocan ah hawlyari looguma kala sooci karo kuwo
colaadeed iyo kuwo nabadeed; waayo sheekada qudh ahi waxay xambaarsan
tahay oo dhexdeeda ku hirdamaya qiyamtii dhaqanka colaadda iyo qiyamtii
dhaqanka nabadda ee bulshadii waagaas. Sidaas darteed sheekooyinkaasi
waxay qoraalkan ugu dhigan yihiin qayb mid ah.
Taas macnaheedu ma aha in aanay sheekadaasi lahayn ulajeeddo iyo
hirasho sugan oo la yaqaan ama la garan karo. Runtii sheeko kastaba
nuxurka murtideeda kama-dambaysta ahi wuxuu in badan qaayo siinayaa
qiyamta dhaqanka nabadda ee aynu wax ka soo tilmaannay.
Inta aynaan u gudbin maragfurka suugaantan, waxaannu qaybtan hore
ku soo gebogebeyneynaa dhibaatooyinka aannu soo ururinta suugaantan
kala kulannay.
Ugu horeyn sugaantani badankeedu waa suugaan aan meelna ku
qorneyn oo ku filiqsan xusuusta dad badan oo dhul aad u kala fogfog kala
jooga, ayna adag tahay in si hawl yar lagu gaadho, oo laga soo qoro wixii ay
xusuustoodu hayso. Waxaa wehelisa, iyadoo ay dadkaasi badiba yihiin dad
aad u gaboobay, oo ilowshiiyuhu ku badan yahay. Guud ahaana, xusuusta
maskaxdu waxay leedahay wax badan oo ay lumiso iyo wax badan oo ay
isku qaladdo, halkaas oo ay ka dhalato in ay tixdu isku dhex daadato oo
qofba kuugu weriyo si gooni ah; mararna ay isku qaldamaan magacyada
ciddii tirisay iyo sababtii loo tiriyey.
Midda labaadna, xaaladda maanta jirta waxay na hor keentey dhibaato
ah in aannu dadkii aannu suugaantan ka raadin lahayn isla weyno; waayo,
magaalooyinkii waaweynaa ee Soomaali ka dhexeeyey kuna kulmi jirtey, cid
walbana laga heli jirey maanta ma jiraan; wayna adag tahay in aad laba qof
oo aad u wada baahneyd isku meel ugu tagtaa.
Midda saddexaad ee noo raacday waxay noqotay, dhaqaalodarro aannu
karti u weyney in aannu in badan oo dhulka Soomaalidu degto ah gaadhi
kari weyno. Sidaas darteedna, waxay nagu kelliftey in aannu suugaantan
ka soo ururinno gobolladii aannu gaadhi karney ama warkoodu na soo
gaadhi karey. Inkastoo la odhan karo, suugaantani waa mid degaanno gaar
ah u badan, haddana waxaannu isku qancinney in ay suugaantii bulshadii
soo-jireenka xoolo-dhaqatada Soomaaliyeed ay si aada isugu mid tahay,
suugaanta halkan ku qoranina ay tusaale u wada noqon karto.
Ugu dambeynta, mar walba waxaannu ka afeefaneynaa galdaloolo
badan oo dhinacyo leh oo ka muuqan karta suugaanta halkan ku qoran
in aanay ahayn wax ku yimi ula-kas ama fudaydsi; waxaannuna cid walba
ugu baaqaynaa in ay wixii dhaliila ee ay ku arkaan noo soo tebiyaan oo
ay qaladaadka ku jiri karana nala saxaan, si aannu wixii daabacaaddan ka
dambeeya u sii hagaajinno qoraalka suugaanta.