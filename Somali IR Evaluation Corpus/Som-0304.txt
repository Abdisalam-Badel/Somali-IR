soo-ururinteeda iyo xaqiijinteeda.
Markii u horreysey ee hawsha ururintan la isla soo qaado waxaa la is
tusay in loo baahan yahay tusaaleyaal suugaaneed oo ka tirsan ilaa saddex
xilli ama marxaladood oo suugaaneed.
Tusaalayaasha xilliga koowaad waa suugaanta aannu hadda ka hor soo
jeedinney in aynu ugu erey bixinno sooyaalkii suugaanta Soomaaliyeed.
Ereyga sooyaal waxaannu uga jeednaa suugaanta ka dhalatay ee ka muuqaalcelineysa
noloshii qabaa’ilka Soomaaliyeed ee u badnayd xoolo-dhaqatada
reer-guuraaga ah. Suugaanta bulshadaas iyo taariikhdeeda ku abtirsanaysa
isla markaana noqotay budul raad suugaaneed oo Soomaalida lagu bartay
ayaannu gaar ugu tilmaamaynaa erey-bixintan iyada ah.
Tusaalaha suugaaneed ee labaadna waxa weeye suugaan laga soo
ururiyo marxaladdii halgankii gumeysi-diidka iyo gobannimadoonka ilaa
tobankii sano ee hore ee qarannimadii Soomaali ugu horreysey. Suugaanta
marxaladdaasi waxay matalaysaa dhalashada fan iyo suugaan, qaab iyo
dulucba, wejiyo cusub qaadanaya. Waxaa soo baxay oo waqtigaas wacyiga
dadka saamayn aad u weyn ku yeeshay suugaan baaqa dhambaalkeedu
yahay gumeysi-diid iyo qabyaalad-diid; dhaadashadeeda iyo hirashadeeduna
tahay walaaltinnimo, xornimo iyo midnima Soomaaliyeed. Tixdii maansada
ee labada god-maanseed ee gabayga iyo geeraarka ku dabranayd, ayaa
xadhiga furatay una tallowday godad-maamuuseedyo waqtigaa ka hor,
heesaha cayaaraha miyiga iyo hees-hawleed mooye, ka caggaanaan jirey
tixda uu gabayaa magac lihi kaga maansoodo adduun iyo taladii. Waxaa
kale oo soo biirey qaabab fan iyo suugaaneed cusub oo ay ka mid yihiin
sheekooyinka riwaayadaha loo yaqaan ee masrax ahaan loo daawado iyo
heesaha muusigga lagu tumo. Midda kale ee muhiimka ahi waxaa weeye,
majaraha qabyaalad-diidka iyo xornimaddoonka Soomaaliyeed wuxuu
keeney in ay meel weydo, oo noqoto ama ku dhawaato, wax aan jirin
suugaantii colaadda ee lagu yiqiinney bulshadii soojireenka Soomaaliyeed.
Runtiina waa qodobkan dambe ka suugaantii waagaas xiisaha gaarka ah
u yeelayaa, waayo, marka ay ujeeddadu tahay suugaanta iyo kaalinteeda
nabadda, lama illaawi karo saamaynta ballaadhan ee ay suugaantu
waqtigaas lahayd.
Tusaalaha saddexaad ee la is tusay wuxuu ahaa suugaan laga soo xusho
marxaladda ka bilaabanta afganbigii uu keli-taliskii Siyaad Barre ka madaxda
ahaa kula wareegey xukunkii dalkii Soomaaliya 1969kii ilaa waqtigan
hadda ah. Waa marxalad ay soo biireen isbeddello siyaasadeed, dhaqaale
iyo bulsheed oo saamayn weyn ku yeeshey xidhiidhka suugaanyahanka iyo
bulshadiisii hore ee soo-jireenka ahayd; kaalintiisii horena meesha ka saartay;
xidhiidhka uu bulshada cusub iyo qaranka, gaar ahaan, xukuumadda la
yeelan lahaana ka dhigtay mushkilad aad u murugsan. Waxaa soo baxay
dano dhaqaale iyo siyaasadeed iyo dhibaatooyin loollan, hirdan iyo colaado
giddigoodba noocooda aanay Soomaali hore u soo marin, aanuna jirin xeer qabaa’ilka uga yaallay.
Maxay suugaantu ka tidhi waxyaalaha tirada ka batay ee dhacay?
Maxaa laga odhan karaa saameynteeda? Suugaanta marxaladdani waa tu
ulajeeddada shishe ee soo ururintan suugaaneed u leh qaayo dheeraad ah.
Hayeeshee iyada iyo marxaladda labaadba maanta waa riyo aannu, haddii
Eebbe nala qabto, niyeysan nahay inaannu waqtigeeda u hawlgallo.
Waxaynu hadda u gudbaynaa suugaanta halkan ku qoran iyo qaybaheeda
iyo aasaaska lagu soo xushay. Waxay ka kooban tahay suugaan laba qaybood
ah, taas oo guud ahaanteedba, toos ama dadab dulucdeedu ula xidhiidho
colaadda ama nabadda. Qaybta hore waa qaybta maansooyinka oo ka
kooban shan iyo labaatan maanso. Qaybta labaadna waa ta sheekooyinka
aannu magac-tilmaameed uga dhigney sheeko-murtiyeedyo soojireen ah2.
Qaybta maansada waxaannu siinney culays gaar ah, sababtoo ah waa iyada,
maansadu, ta had iyo jeer loo tiriyo kicinta colaadda iyo dejinta nabadda
labadaba; maansoyahankuna waa ninka la xusuusan yahay nufuuddii
siyaasadeed ee uu ku lahaa qoladiisa. Taas ayaa keentey in ururintan inteeda
badani ay noqoto maansooyin.
Annaga oo raacayna dulucda labada ujeeddo ee ah colaadda iyo nabadda,
waxaannu u kala saarnay laba israac oo ka hore yahay maansooyinka ku
saabsan colaadda, ka labaadna yahay kuwa ku saabsan nabadda. Waa
maxay astaamaha mid walba gaar yeeley ee lagu tilmaansan karayaa?
Marka aannu ku koobnaanno ujeeddada qoraalkan, maansada colaadda
oo kale, waxaannu ku tilmaansannay kulana soo baxnay, marka laga eego
sida ay, duluc ahaan, ula xidhiidh leedahay colaaddii iyo dirirtii qabaa’ilkii
iyo reerihii miyiga, in ay noqoto laba midkood.
Maanso toos ugu baaqaysa ama u dhiirrigalineysa colaadda iyo dirirta.
Maansada noocan ahi wejiyo badan bay leedahay; waxaana ka mid ah tix
diro-diro ah, oo laba qolo ama ka badan colaad iyo dil ka dhex-dhaca ku
guubaabineysa. Tixda sidaas ahi badiba waxay ahayd tu nabarro hore iyo
utun soo tiilley dib u faadh-faadha oo ladhka xusuustooda soo noolaysa;
ama waxay ahayd maanso qolo laga lib-hayo marna canaananaysa, marna
tiratireyneysa oo aargoosi ku boorrineysa. Tixaha noocan ah ee halkan ku
qoran waxaa ka mid ah Salaan Carrabay iyo tixdiisa caanka noqotay ee
Mayn, Cali-Dhuux Aadan iyo tixdiisii ay ku bilaabantay silsiladdii gabayadii
la baxay Guba, iyo tix iyana uu leeyahay Maxamed Cabdille Xasan oo halkan
halku-dhegga aannu u doorannay yahay Cabdillaahi Waxa Loo Qudh-Jaray.
Midda labaad waa maanso si dadban u dhiirrigelineysa colaadda.