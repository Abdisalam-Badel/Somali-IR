Ilaalinta Magaca Gobannimo
Soo-jireenkii bulshada xoolo-raacatada Soomaaliyeed waxay aad u qaayosiin
jirtey sharafta magaca qabiilo taas oo saamayn aad u weyn ku lahayd
anshaxa uu qof waliba ku dhaqmayo ee dadka kale ka arkayo. Goob kasta
iyo xaalad kasta oo lagu kulmo, qofka bulshadaas tolliimo ka tirsan, una
tirsan, waxaa duunkiisa garasho iyo damiirkiisaba aad ugu weynaa oo faldhaqankiisa
hagaayey: ‘tolkaa dheg-xumo ka ilaali iyo gobannimada qolada
aad ka dhalatay dhawr’.
Ereyga ‘gobannimo’ dhaqankii iyo hiddihii soo-jireenka ahaa ee bulshada
reer-guuraaga Soomaaliyeed, ulajeeddooyin badan buu ku lahaa oo loo
isticmaali jirey. Innaga oo ta hadda ina khusaysa ka raacayna, waxyaalaha
uu ereygu tilmaamayey waxaa ka mid ahaa: tol xeer leh oo talo ka dhaxayso,
talona ka soo baxdo oo iyaguna ku wada socda, dadka kalena ku la dhaqma;
dad arrinkoodu meel uu ka go’o leeyahay, madaxdooda iyo minjahooda la
kala yaqaan, isla markaasna taladooda ku meel-mariya awooddooda ay
u madaxabannaan yihiin. Haddiise ay qabiilo ama koox tolliimo, wadatashan
kari weydo ama wax talo ahba isku raaci weydo, ayna guurti talisa
oo la dhegeysto yeelan weydo, wax-aqoonteeda iyo waayo-araggeedana loo
yeedhi waayo oo wax la weydiin waayo, qabiiladaasi ma sii jiri jirin; waxaana
khasab ahaa in ay kala tagto oo ay qolo ahaan u baaba’do.
Qof walba waxaa, haddaba la qaali ahaa sugnaanta iyo dhawrsoonida
gobonnimada reer-tolkii; wuxuuna tolkii aad ula necbaa oo uga tudhi jirey,
ma aha oo qudha ceebta ay leedahay, aayo-xumada talo la’aan tolkii ku
dhacda, oo gobannimadoodii dhaawacda. Sidaas awgeed, wax kasta oo
uu qofku gaar u qabo, waxaa la xumaa oo uu iskiis uga dhawrsan jirey in uu
tolkii badhi-furo ama uu taladooda doc-faruuro. Taasina markaas waxay
kaalin ka qaadanaysay xejinta nabadda ay beeluhu ku heshiiyaan. 