Maxkamada Sare ee Somaliland oo diiday codsigii tafsiirka sharci ee guddida doorashooyinku u gudbiyeen
Isniin, Luulyo, 10, 2024 (HOL) - Maxkamada Dastuuriga ah ee Somaliland ayaa gabi ahaanba diiday codsigii tafsiirka sharci ee ay guddida doorashooyinku u gudbiyeen.
Qoraal kasoo baxay maxkamada ayaa lagu sheegay in maxkamadu ay diiday codsiga guddida oo siyaasada Somaliland buuq ka dhex abuuray tan iyo intii ay guddidu u gudbisay maxkamada.
Maxkamada dastuuriga ahi waxay diiday arjiga ku taariikhaysan 4,7,2023 ee Koomiishanka Doorashooyinka Qaranku usoo gudbiyeen Maxkamada Sare ee JSL ahna maxkamada dastuuriga ah, u jeedadiisuna ahayd fasiraad sharci" ayaa lagu yidhi qoraalka maxkamada.
Maxkamada ayaa sheegay in awooda ku dhawaaqista jadwalka doorashooyinku anay ahayn awoodeeda, lakiin ay tahay awooda guddida doorashooyinka, sidaana ay ku diiday in ay dhex gasho.
Waxa la faraya Koomiishanka Doorashooyinka Qaranka in ay cayimaan wakhtiga doorashooyinka madaama oo ay tahay awoodooda, sida uu dhigayo qodobka 16aad ee xeerka doorashooyinka guud" ayaa lagu yidhi markale qoraalka maxkamada.Guddida doorashooyinka oo u muuqday in ay iska leexinayaan go'aan ka gaadhista khilaafka ka taagan sida ay usoo kala horaynayaan doorashooyinka madaxtooyada iyo ururada, ayaa maxkamada u gudbiyay codsi ay ku doonayeen in ay fasiraad ka bixiso, taasi oo ka cadhaysiisay axsaabta mucaaradka.
Alshabaab oo la wareegay saldhiggii ugu horreeyay ee ay ka baxeen ciidamada ATMIS
Khamiis, Luulyo, 13, 2024 (HOL) - Kooxda Alshabaab ayaa sheegtay inay maanta la wareegeen degaanka Geriley ee gobolka Gedo, halkaas oo maalmo ka hor ay ka baxeen ciidamada Kenya ee qeybta ka ahaa howgalka nabad ilaalinta ee ATMIS.
Alshabaab ayaa bayaan ay soo saareen waxay ku sheegeen inay dagaal dhowr jiho ah ku qaadeen saldhig ay ku sugnaayeen ciidamada Jubbaland, kuwaas oo dhawaan lagu wareejiyay saldhigga ay ka baxeen ATMIS.
Waa deegaankii ugu horreeyay ee ay ka baxaan ciidamada ATMIS oo ay qabsadaan Alshabaab, tan iyo markii dhawaan 2000 askari oo katirsanaa ciidanka Midowga Afrika ay baneeyeen 7 saldhig oo ciidan.
Geriley waxay ka mid ahayd 7 xarun oo ay wareejiyeen ciidamada ATMIS ee nabad ilaalinta Soomaaliya, taasi oo qayb ka ah dhimista ciidamdaas ka hor bixitaankooda bisha December ee sannadka dambe.
Dhawaan, madaxweyne ku xigeenka Jubbaland, Maxamuud Sayid Aadan ayaa ka digay in ciidamada ATMIS ay ka baxaan dalka. Wuxuu sheegay inay ahayd go’aan  aan laga fiirsan cawaaqib xumada ka imaan karta.