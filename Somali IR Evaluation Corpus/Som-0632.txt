Raysal wasaaraha Soomaaliya iyo Madaxa ATMIS oo ka wadahadlay dagaalada ka dhanka ah Al-shabaab
Raysal wasaaraha Xukuumadda Fedaraalka Soomaaliya Xamse Cabdi Barre ayaa Maanta xafiiskiisa magaalada Muqdisho kulan kula qaatay Wakiilka gaarka ah ee guddiga Midowga Afrika ahna madaxa howlgalka ATMIS Souef Mohamed El-Amine.

Raysal wasaare Xamse ayaa Danjire Souef kala hadlay arrimaha amniga, dadaalada dib u xureynta, xasilinta dalka iyo kaalinta ATMIS ee howlgalada ka dhanka ah kooxda Al-shabaab ee ka socda gobolada dalka qaarkood.

Xamse Cabdi Barre ayaa ugu mahadceliyay ciidanka Midowga Afrika doorkooda ku aadan nabadgalyada dalka iyo dhismaha ciidanka xoogga dalka Soomaaliyeed.

Danjire Souef Mohamed El-Amine ayaa dhankiisa dowladda Soomaaliya ugu hambalyeeyay guulaha ay ciidanka xoogga dalka iyo kuwa dadka deegaanka oo iskaashanaya ay ka gaareen dagaalada ka dhanka ah Ururka Al-Shabaab.

Gabagadii Wakiilka gaarka ah ee guddiga Midowga Afrika ahna madaxa ATMIS, Souef Mohamed ayaa balan qaaday in ATMIS ay dowladda Soomaaliya kala shaqeyneyso dagaalka lagula jiro kooxda Al-shabaab iyo waliba dadaalada ku aadan amniga iyo xasiloonida dalka Soomaaliya.