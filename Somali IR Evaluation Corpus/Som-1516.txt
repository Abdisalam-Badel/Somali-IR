Waddamada Ciidamada ATMIS ku deeqay oo lagu ammaanay dadaallada lagu xasilinayo Soomaaliya
Xoghayaha Joogtada ah ee Wasaaradda Difaaca Uganda, Ms Rosette Byengoma iyo dhiggeeda Wasaaradda Arrimaha Dibadda Uganda, Vincent Bagiire, ayaa si wadajir ah u shir guddoominayay kulan ay isugu yimaadeen Xoghayeyaasha Joogtada ah, taliyeyaasha Ciidamada Difaaca iyo Saraakiil Sare oo ka socday dalalka ay ciidamada ka joogaan Soomaaliya ee ku jira howlgalka Midowga Afrika ee ATMIS.Shirkan ayaa looga dooday warbixinno farsamo oo lagu meel marindoono shirka ay yeelanayaan madaxweynayaasha dalalka ciidamada ugu deeqay howlgalka nabad ilaalinta Midowga Afrika ee Soomaaliya, kaasoo berito magaalada Kampala.

Shirka ayaa lagu bogaadiyay dalalka ciidamada ATMIS ku deeqay, kuwaas oo lagu ammaanay inay door muhiim ah ka qaateen nabadda, amniga iyo xasiloonida Soomaaliya, ayna ka qeyb qaateen isbadalka siyaasadda, tababarada iyo in la xoreeyay goobihii ay maamulayeen Al-Shabaab.

Xoghayayaasha joogtada ah ayaa hoosta ka xarriiqay in loo baahan yahay dadaallo wadajir ah oo heer gobol ah oo ku aaddan la dagaallanka khatarta argagixisada.

"Khatarta argagixisanimadu ma garanayso xuduudaha, waxaana waajib ku ah gobolka in si wadajir ah looga wada shaqeeyo sidii loola dagaalami lahaa, ugu dambeyntiina meesha looga saari lahaa dhammaan kooxaha argagixisada ah iyo xulafadooda," ayuu yiri Mr Bagiire.

Waxa uu ku nuux-nuuxsaday in loo baahan yahay in si wadajir ah loogu diyaar garoobo, isla markaana waqti ku habboon loo diyaariyo, geeddi-socodka dhimista ciidamada ATMIS, wuxuuna hoosta ka xarriiqay baahida loo qabo in la helo agabka loo baahan yahay marka la fulinayo dhimista ciidamada.