Caweyska Suugaanta Daaddihiye: Khadra Maxamed 28/09/2017 Goobta: Xarunta Dhaqanka ee Hargeysa 

Sidee loo dheellitiri karaa golaha suugaanta ee dalka? Sidee ayaa se loo dhiirri gelin karaa hibooyinka aan la dhaadanayn ee dalka gobol walba jooga? Xarunta Dhaqanka ee Hargeysa ayaa waxa ay bilowday in ay saamayn ku yeelato arrintan, waxna ka beddesho sida ay imika tahay. Habeenka “Caweyska Suugaanta” ayaa ah mid ay u siman yihiin dhammaan dhallinyarta uu Ilaahay hibada u siiyey tirinta suugaanta, lab iyo dheddig, gobol kasta oo ay joogaanba. Deeqa Nuux Yoonis, Maxamed Galaydh, Ibraahim Xagar iyo Cabdiqani Mandela waa dhallinyar ka mid ah kuwa maanta ay tahay in la siiyo masrax ay suugaantooda ku soo bandhigaan, lagana faa’ideysto. Caweyskan waxa ay afartoodu ku soo bandhigeen, dadka 300 kor u dhaafay ee fadhiyana ay la wadaageen suugaan dhinacyo badan taabanaysa. Haddii ay noqoto wadaniyadda, toosinta jiilka ay ka midka yihiin iyo dhanka jacaylka, intaba.