Magtii iyo Geela
Geelu, sidii aynu hore u soo sheegney wuxuu ahaa meersiga xoolaad, ee
aad u saameeya, isku-xidhnaanta iyo midnimada siyaasadeed ee kooxda
abtirsiin-wadaagta ahayd. Wuxuu ahaa waxa ay kooxdaasi, daaqiisa iyo
ceelka waraabkiisa wada difaacdo, ayna dhaciisa iyo dhicintiisaba isugu
hiiliso. Dhinaca nabaddana wuxuu geelu ku lahaa kaalin aan taas ka
dhicin. Meelaha kaalintaasi ka muuqato waxaa ka mid ahaa habka magta
ama diyada qofka la dilo (qudha) iyo ka la dhaawocoba (qoonta) ee ay
bulshadaasi u jideysatey in geel dhogor ah lagu qiimeeyo oo haddii aan
labada reer xeer kale lahayn lagu bixiyo. Geelu sida aynu hore u nidhi, wax
tolka ku qaali ah buu ahaa, waxaana loo maleeyaa in ay lexo-jecladiisu, ilaa
xad, u adeegeysey joogtaynta nabadda jibsinaha abtirsiin-wadaagta dhaw
ah iyo beelaha isku deegaanka ahba.