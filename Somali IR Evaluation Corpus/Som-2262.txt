Turkiga oo dib shaqada ugu fasaxay 731 oo loo heystay afganbiga
Dowlada Turkiga ayaa shaaca ka qaaday inay dib shaqooyinkooda ugu celisay boqolaal shaqaale oo shaqooyinkooda laga fadhiisiyay afganbigii dhicisoobay ee ka dhacay turkiga.
Dowladu waxa ay sheegtay in shaqaalahaasi boqolaalka ah dib loogu fasaxay inay sii wataan shaqooyinkooda kadib danbiyo la xiriira afganbiga oo lagu waayay.
Qoraal kasoo baxay dowlada ayaa waxaa lagu sheegay in shaqaalaha dib loogu fasaxay shaqooyinkooda ay yihiin 731 oo ay ku jiraan Saraakiil, Ciidamo iyo shaqaale rayid.
Qoraalka ayaa waxaa lagu sheegay in shaqaalahaasi ay fursad u heystaan in muddo 10 cisho gudahooda ay ku gaaran goobihii ay ka shaqeyn jireen si ay usii gutaan howlahooda Qaran.
Sidoo kale, shaqaalaha dib loogu fasaxay shaqooyinkooda ayaa waxaa lagu wargaliyay inay heli doonaan dhammaan xuquuqdii ka maqneyd dhowrkii bil oo ay u xirnaayen dowlada.
Dowlada Turkiga ayaa wixii ka danbeeyay afganbiga dhicisoobay shaqada ka erisay shaqaale dhan 4,500 oo ay ku jiraan Generaalo, Saraakiil, Ciidamo iyo shaqaale rayid ah.
Maleeshiyaadka Boko Xaraam ayaa sii daayay 82 gabdhood oo kamid ah gabdhihii ay qafaasheen 2014 ee laga afduubtay magaalada Chibok ee dalka Nigeria.
Gabdhahaani ay soo daayen Kooxda ayaa la qafaashay xili ay ku jireen waxbarasho waxaana intooda badan iminka lasoo daayay iyagoo xaas ah oo carruur sita.
Gabdhahaani ay sii daayen Kooxda oo ay ka muuqato duruufo kala duwan ayaa waxaa gawaari looga soo qaaday deegaan go’doon ah, waxaana leysugu geeyay saldhig ciidan oo ku yaalla Banki, taasoo u dhaw soohdinta ay Nigeria la leedahay Cameroon.
Warbaahinta qaar ayaa sheegaya in 82 gabdhood lagu sii daayay wada xaajood dhex maray dowladda Nigeria iyo ururka Boko Xaraam.
Dadaalka lagu sii daayay Gabdhahaani ayaa waxaa ka horeeyay dadaal hore oo guushiisa dhacay Bishii Oktoobar ee sanadkii hore oo dowladu suuragalisay in wadahadal ay kusii deyso 21 gabdhood.
Dhinaca kale, deysmada Gabdhahaani ayaa farxad galin doonta qaar badan oo ka mid qoysaska Chibok, balse waxaa weli maqan in ka badan boqol gabdhood.
