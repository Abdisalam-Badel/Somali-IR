Duqeyn lagu dilay 40 ka mid ah Al-shabaab oo ka dhacday nawaaxiga degmada Xarardheere
Warar dheeraad ah ayaa kasoo baxaya khasaaraha ka dhashay howlgal ay barbar socdeen duqeymo dhanka cirka ah  oo la sheegay in ciidamada dowladda Soomaaliya ay ka fuliyeen deegaanka Beer Faarax oo ka mid ah deegaanada hoostaga degmada Xarardheere ee gobolka Mudug.

Saraakiil ka tirsan ciidanka xoogga dalka Soomaaliyeed ayaa sheegay in howlgalkan lagu dilay 40 ka mid ah dagaalamayaasha Al-shabaab oo ku dhuumaaleysanaayay deegaanka Beer Faarax oo dhaca Koonfurta gobolka Mudug.

Waxay sidoo kale sheegeen Saraakiisha hoggaamineysay howlgalkaan iney ciidamada dowladda si buuxdo ula wareegeen gacan ku heynta deegaanka Beer Faarax.

Majirto wax war ah oo kasoo baxay dhanka kooxda Al-shabaab oo ku aadan khasaaraha lagu gaarsiiyay howlgalka weerarka iyo duqeynta is barbar socotay ee Maanta looga saaray deegaanka Beer Faarax ee gobolka Mudug.

Al-shabaab ayaa bishaan Janaayo ee sanadkaan 2023 si aad ah u kordhiyay weerarada Ismiidaaminta ah oo ay ku beegsanayaan fariisimaha ciidanka dowladda Soomaaliya oo dhowrkii bilood ee lasoo dhaafay Shabaab kala wareegay deegaano iyo degmooyin badan ay ka talineysay kooxda 10 kii sano ee lasoo dhaafay.
Madaxweynaha Somaliland oo ka hadlay shirka Laascaanood uga socda waxgaradka SSC
 Madaxweybaha Somaliland Muuse Biixi Cabdi, ayaa sheegay in uu rajaynayo in wax wanaagsani kasoo boxo shirka Laascaanood uga socda waxgaradka gobolada Sool iyo qaybo kamid ah Sanaag iyo Cayn.

"Shirka madax dhaqameedka ee Laascaanood ka socda waxaan ka rajaynaya  wixii laga rajayn jiray ee caadada u ahaa madax dhaqameed kasta, dadkasta oo islaan ah, cidkasta oo waxgaranaysa shirarka madaxdhaqameedka iyo odayaashu fadhiyaan wuxuu ka taliya mar walba nabad" ayuu yidhi madaxweyne Biixi.

Waxa uu sheegay in xukuumadu ay diyaar u tahay in si walaalnimo iyo wadajir leh ay kaga garnaqdo tabasho kasta, si xaalada daganaansho loogu soo celiyo, waxa uu sheegay in ka xukuumad ahaan ay kasoo horjeedaan qofkasta oo dhibaato abuuraya, iyo qofkasta oo diidan nidaamka.

Madaxweynuhu waxa uu sheegay in wax garadka reer Laascaanood laga dhaadhiciyay in xukuumada Somaliland ay ugaadhsatay shacabka reer Laascaanood, waxaanu sheegay in loo bahanyahay in fagaare layskugu yimaado si arrinta runteeda daaha looga qaado.

"Dadka arrintaa rumaystayow waxaynu u bahanahay Somaliland wax garad keeda arrinta laga dhaadhacsiiyay ee wada iyo dowlada ay ku eedeynayaan in aynu isla gaadhno fagaarihii ay kusoo bandhigi lahayn, ee cadowgu tuu doonayo aan loo dhaga nuglaan," ayuu yidhi madaxweyne Biixi.

Waxa uu sheegay in xukuumadu fagaare loo dhanyahay kusoo bandhigi doonto dadkii galaaftay nolosha haldoorka magaalada Laascaanood "Nin kii leh dowlada wax yeeshayow caddaankeeda ayaa ku hor iman kii dilay oo la hayee in aad halkaa sugto, lakiin aan loo dhaga nuglaan kuwa fidmada wada".

Madaxweynuhu waxa uu sheegay in ciidanku aanu ka bixi doonin Sool, isla markaana uu amniga sugayo "Ciidanka Somaliland, Somaliland ayuu cadowga ka ilaalinayaa, dalkiisu ilaalinayaa, waa eray ay soo tuurayso argagixiso doonaysa in ay meesha fidno ka rido.Madaxweynuhu kooxa argagixiso ah oo aanu carabaabin ayuu ku eedeeyay in ay ka danbeeyaan qallalaasaha magaalada Laascaanood, waxaanu shacabka reer Sool ka codsaday in ay ka shaqeeyaan nabada.
