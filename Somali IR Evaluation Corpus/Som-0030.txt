Tababbarka Digital Storytelling Goobta: Xarunta Dhaqanka ee Hargeysa
In ay bulsho yeelato muuqbaahiye aan ahayn ka guryaha yaalla, balse ah mid si fudud looga heli karo Baraha Bulshada, dhowr daqiiqo gudahoodna ku gudbin kara macluumaad muuqaal ballaadhan bixinaya, ayaa noqotay lagamamaarmaan tobankii sanno ee u dambeeyey. Qodobkani waxa uu ahaa mid lagaga horreeyo Somaliland, welina wuu yahay. Nasiibwanaag waa ay joogaan sawirqaadayaal caan baxay oo dunida laga yaqaanno, laakiin Somaliland ma laha kuwo la mid ah oo maqal iyo muuqaal u gudbin kara habka casriga ah ee maanta la adeegsado.
Tababbarkani waxa uu ahaa mid taas wax ka beddeli karaya, soona saari kara dad aqoonta “Digital Storytelling” leh. Waxa is diiwaan geliyey 30 dhallinyar ah, yimidna maalintii tababbarka. Waxa casharkan bixinayey Princely H. Glorious oo ah muwaaddin reer Tanzania ah, balse muddo bil hawlo shaqo u joogey Somaliland, martina si gaar ah ugu ahaa Xarunta Dhaqanka ee Hargeysa. Princely waa sawirqaade khibrad dheer u leh tebinta sheekooyinka ee habka muuqaalka casriga ah. Maadaama oo uu marti u ahaa Xarunta Dhaqanka, waxa uu go’aansaday in uu ku darsado waxqabadka Xarunta, tababbarkan.
Waxa halkaas ka soo baxay dhallinyaro fahmay heerka ay ka gaadhi karaan mihnaddan, haddii qof ama laba ay ka soo baxaanna, ay wax badan ka beddeli karaan sida ay imika xaaladdu tahay.