Xukuumada Somaliland oo ka hadashay imaanshiyaha Garaad Jaamac ee Laascaanood
Xukuumada Somaliland ayaa imaanshiyaha Garaad Jaamac Garaad Cali 15 sanno kadib ku yimid Laascaanood ku tilmaantay nin gurigiisii yimid.

Wasiirka Wasaarada Biyaha Somaliland Cali Xasan Maxamed (Cali Mareexaan), oo Sahan TV wax ka waydiiyay socdaalka garaadka, ayaa ku tilmaamay in uu garaadku yahay nin gurigiisii yimid, taasina ay caadi tahay.

"Jaamac Garaad Cali waa garaad reer Laascaanood ah, oo garaad guun ah oo taariikh dheer leh, waana Jamhuuriyada Somaliland garaadadeeda ugu waa wayn ayuu kamid yahay, markaa haduu Laascaanood soo gaadhay waa nin magaaladiisii yimid, hadii lasoo dhaweeyayna dadkiisii ayaa soo dhaweeyay" ayuu yidhi Cali Mareexaan.

Cali Mareexaan ayaa garaadka iyo garaadada kale ugu baaqay in ay ka shaqeeyaan nabadgalyada isla markaana meel looga soo wada jeesto cidkasta oo nabadgalyo daro abuuraysa.

Garaad Jaamac Garaad Cali oo 15 sanno kadib maanta Laascaanood soo gaadhay, ayaa soo dhawayn balaadhan kala kulmay shacabka Laascaanood iyo tuulooyinka ku dhow dhow, garaadka ayaa aad uga soo horjeeda gooni isu taaga Somaliland.

Garaadada kusoo qulqulaya Laascaanood ayaa badankoodu aaminsan in la sameeyo maamul hoostaga dowlada Soomaaliya, oo xaruntiisu tahay Laascaanood.

Maamulka Khaatumo ee garaadadu ay ku taamayaan ayaa dhowr jeer oo hore suuragaliwaayay, madaama Somaliland iyo Puntland labadooda midna anay ogolayn, hadaba waxa laga war sugayaa waxa kasoo baxa shirka odayaasha dhaqanku dhawaan ku yeelanayaan Laascaaanood.
Dowladda Soomaaliya oo ku amartay Hay'addaha Gargaarka in mudo 2 bilood ah ugu soo guuraan gudaha Dalka
Wasaaradda Qorsheynta, Maalgashiga iyo Horumarinta Dhaqaalaha dowladda Fedaraalka Soomaaliya ayaa fartay hay’addaha gargaarka iyo kuwa horumarinta ee mashaariicda ka fulinaya gudaha Soomaaliya inay si buuxda ugu soo wada guuraan dalka laga bilaabo Maanta oo ay taariiqdu tahay 30 Janaayo 2023 illaa 31 Maarso 2023-ka, Iyadoo la tixgelinayo xaalada amni ee dalka oo soo hagaageysa kadib howlgalada guuleystay ee ka dhanka ah kooxda Al-shabaab.

War qoraal ah oo kasoo baxay Xafiiska Wasaaradda Qorsheynta ayaa lagu wargeliyay in hay'adaha tababarada iyo shirarka ay qabsadaan iney ku qabsadaan gudaha dalka, iyadoona wasaaradu ay sheegtay iney gacan ka siin doonto hay’adaha sidii ay dalka Soomaaliya ugu soo guuri lahaayeen.

Talaabadaan ay Wasaaradda Qorsheynta qaaday ayaa imaanaysa, iyadoo hay'daha samafalka ee ka howlgala gudaha Soomaaliya intooda badan xarumo
ku leeyihiin magaalada Nairobi ee dalka Kenya, waxaana Wasaaradda ay sheegtay in talaabo ku haboon ay ka qaadi doonto hay'addaha fulin waaya amarkaan.