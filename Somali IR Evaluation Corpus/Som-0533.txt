Maxkamadda Ciidamada Qalabka Sida ee Maamulka Jubbaland oo Maanta xukun toogasho ah ku fulisay laba askari
Maxkamadda ciidamada Qalabka sida ee maamul goboleedka Jubbaland ayaa Maanta oo Sabti ah xukun dil toogasho ah ku fulisay laba askari oo horay dilal kala duwan uga geystay gudaha magaalada Kismaayo.

Labada nin ee dilka toogashada ah Maanta lagu fuliyay ayaa kala ahaa Wayrax Khaliif Yuusuf oo 25-kii November 2020-kii dil u geysatay Marxuumad Xaliimo Cali Roobow iyo Yuusuf Xuseen Cabdi oo isna horay u dilay Aksari ka tirsanaa ciidanka xoogga dalka oo lagu magacaabi jirau Dable Cabdullaahi Cali Suuli 17-Nov-2021-kii, waxaana Maxkamadda ciidamada Qalabka sida ee maamulka Jubbaland xukunkaan dilka toogashada ah ku dhawaaqday 29-kii bishii lixaad ee sanadkaan 2022-ka.

Guddoomiye ku xigeenka Maxkamadda ciidamada Qalabka sida ee Jubbaland Gaashaanle dhexe Bashiir Maxamuud Xareed oo warbaahinta kula hadlay goobta toogashada Maanta ay ka dhacday ayaa sheegay in qof walba oo qof dila isna la dili doono.

Khamiistii lasoo dhaafay ayeey ahayd markii sidan oo kale xukun dil toogasho ah Maxkamada ciidamada Qalabka sida ay magaalada Kismaayo kula fuliyay labo Askari oo horay gudaha magaalada Kismaayo ugu dilay dad shacab ahaa, waxaana dilalka noocaan ah soo dhaweeyay dadka shacabka ah ee ku dhaqan magaalada Kismaayo oo tilmaamay hadii sidan oo kale qofkii qof dila loo toogto iney yaraan doonto in si bareer ah loo dilo qof shacab ah.