Raysal wasaaraha Soomaaliya oo Maanta Muqdisho ku qaabilay wafdi ka socda Baanka Adduunka
Raysal Wasaaraha Xukuumada Fedaraalka Soomaaliya Xamse Cabdi Barre ayaa Maanta xafiiskiisa ku qaabilay wafdi ka socda Baanka Adduunka oo ay hoggaamineysay Madaxweyne Ku Xigeenka u qaabilsan Bariga iyo Koonfurta Afrika Victoria Kwakwa.

Kulanka oo ka dhacay hoolka shirarka Golaha wasiiradda Xukuumada Fedaraalka Soomaaliya ayaa ahaa mid si qoto dheer looga dooday mashaariicda horumarineed ee Baanka Adduunka uu ka fuliyo iyo sidii loo waafajin lahaa baahida dhabta ee dadka Soomaaliyeed ay qabaan iyo in ay noqdaan kuwo ay ka muuqato in umaddu ay leedahay.

Raysal wasaaraha Xukuumadda ayaa sheegay in marka ay dowladda Soomaaliyeed dhameystirto hanaanka deyn cafinta ay u jeesaneyso fulinta mashaariicda waa weyn ee Kaabayaasha dhaqaalaha iyo in laga faaâ€™iideysto Kheyraadka badan ee Alle ku manaystay dalka.

Xamse Cabdi Barre ayaa sidoo kale  sheegay in dowladda ay dib u eegis ku sameyn doonto qorshaha horumarinta Qaranka (NDP 9), iyadoo ay halkaas ka iman doonto buu yiri, meelaha ay ahmiyadda saareyso dowladda, Bangiga Adduunkana laga rabo inuu la jaanqaado.

Madaxweyne ku xigeenka u qaabilsan Bariga iyo Koonfurta Afrika Victoria Kwakwa ayaa dhinaceeda soo dhaweysay dadaalka dowladda Fedaraalka Soomaaliya ay ugu jirto xaqiijinta dhameystirka hannaanka deyn cafinta, amniga dalka iyo daryeelka bulshada, waxayna balanqaaday in Baanka Adduunka sii wadi doono taageerada kala duwan ee ay u fidiso dowladda Soomaaliya.

Waxay sidoo kale ku boggaadisay xukuumadda dadaalka ay u gashay meel marinta shuruucda wax ka taraysa dhiirigelinta maalgashiga iyo koboca dhaqaalaha dalka, iyadoo balanqaaday in dowladda Soomaaliya ay kala sii shaqeyn doonaan hirgelinta mashaariic lagu xoojinayo kaabayaasha dhaqaalaha, kadib marka la dhameystiro deyn cafinta.