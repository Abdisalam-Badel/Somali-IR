awalba wuxuu ku dhaartay in aanu gabay cusub oo markaa uu dhaaranayey
aan tirsaneyn tirin doonin. Hadal iyo dhammaantii, meeshii gabayga uu
Xirsi ka mariyey ee laga dhegeystey waxaa ka mid ahaa:
Labadii tunnaa iyo markaan teeriyada qaatey
Tartarrada billaawaha markaan toos isugu giijey
Goortaan gundhowrka u tuntumay turuska gaashaanka
Qabiil tabiyo xeel badan arrini waa u wada toose
Markii laysku taagsaday arrini tayda ma ahaatay
Guuleed miyaan tolay sidii igadh tarriiqaaya
Tartarkooda maw qoray haddaan toobbad kale weyney
Inna tiirsimaad Ciidagale tahanna maw diiday
Ma ku tuuray meel dheer waa kaa tegey Ogaadeene
Sida cawlo tuur lagaga hadhay ma isku tuuteeyey
Taandhooyinkii Herer wixii tiro Isaaq joogtey
Gobabkii tilmaannaa markay Taani ololaysay
Tiftii dayrta boqol tiici oo timo-cad may keentay
Af-tayaaga meel lama dhigee taa wax ku hagaaji
Waxa la yidhi baydkaa u dambeeyey wuxuu raaciyey ‘Xuseenow!’
Xuseen Xasanna markii uu soo noqday ayaa lagu yidhi: ‘Magtii la
bixi’; markaas ayuu isna yidhi: ‘Oo Xirsi Cabsiiye ma gabyey’; waxa loogu
jawaabay: ‘Haa’; gabaygiinna waa loo mariyey. Waxa la sheegay, Xuseen
Xasan inta uu suldaankii caayey in uu ku yidhi: ‘haddaba waa taase wax ka
dheh!’
Goobtaasi, Xuseen Xasan mooyee labadii nin ee kaleba toodii way u
hirgashay.
Suldaanow Kuma Caayin (Cismaan Haayirey)
[Axmed Aw Geeddi: Waxaan ka qoray Sheekh Maxamed Maxamuud
Shire.]
Col Ciidagale ah oo geel doon ah ayaa ku duuley beel Ciise Muuse ah, colkii
oo meel dhexe maraaya ayaa waxa ku biirey wiil uu dhalay suldaankii Habar
Yoonis ee xiligaa, wiilkaa ujeedadiisu waxay ahayd inuu geela la soo dhici
doono saami ka helo. Haseyeeshee markii ay colkii beeshii galeen ee ay
geeliina qaadeen iyagoon laba fogaan ayaa laga daba gurmaday, geelii waa
la dhiciyey ragna waa laga laayey. Ragga meesha ku dhintay waxa ka mid
ahaa wiilkii uu dhalay suldaankii Habar Yoonis. Ka dib suldaanka markii
loo sheegey geerida wiilkiisa, waxa uu u tegey beeshii Ciise Muuse. Waxaanu
weydiistey magtii inankiisa maadaama aanay Habar Yoonis soo duulin