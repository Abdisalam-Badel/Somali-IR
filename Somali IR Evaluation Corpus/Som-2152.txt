Wasiirka isgaarsiinta iyo teknolojiyada Soomaaliya oo ka qeyb galay shirka wasiirrada isgaarsiinta ee Jaamacadda Carabta
Wasiirka Isgaarsiinta iyo Teknolojiyadda Soomaaliya Jaamac Xasan Khaliif ayaa ka qeybgalay shirka Wasiirrada Isgaarsiinta iyo Teknolojiyada ee Jaamacadda Carabta oo ka dhacaya Magaalada Qaahira ee dalka Masar.

Shirkan oo ah midkii 26-aad ayaa looga hadlay adkeynta xiriirka iskaashi ee dhinaca Teknolojiyada ah ee dalalka Carabta, ansixinta istraatiijiyada Carbeed ee Isgaarsiinta iyo Teknolojiyada, xoojinta addeegyda boostada, ganacsiga Elektronic-ga ah, hubinta amniga internet-ka iyo is-dhaafsiga khibradaha cusub.

Kulanka Golaha Wasiirada Isgaarsiinta iyo Warfaafinta ee jaamacadda Carabta ayaa ah tallaabo muhiim ah oo ku aadan geedi socodka wada jirka Carabta ee dhanka isgaarsiinta iyo Warfaafinta.

Waa qorshe la doonayo si loo mideeyo dadaallada iyo yoolalka si loo gaaro horumarka dhijitaalka ah ee bulshooyinka Carabta.

Golaha Wasiirada Isgaarsiinta iyo Warfaafinta Carabta ayaa ah mid ka mid ah Golayaasha Wasiirada ee sida gaarka ah u hoos taga dalladda Golaha Jaamacadda Carabta.

Waxay ujeedadeedu tahay in la isku duwo oo la mideeyo dadaalka dawladaha xubnaha ka ah Golaha si loo gaaro iskaashi dhow oo ka dhexeeya dalalka Carabta ee abuuritaanka iyo horumarinta xarumaha iyo adeegyada tignoolajiyada isgaarsiinta, iyo in la horumariyo istaraatiijiyada Carabta ee qaybta isgaarsiinta.
Tiro Madaafiic ah oo Caawa lagu garaacay qeybo ka mid ah magaalada Baledweyne
Ilaa afar hoobiye ayaa Caawa lagu garaacay xaafado ka mid magaalada Baledweyne, kuwaas oo jugtooda laga maqlay dhamaan xaafadaha magaalada Baledweyne ee xarunta gobolka Hiiraan.

Sadax ka mid ah afarta hoobiye ayaa la sheegay iney ku dhaceen Xaafada Xaawa taako gaar ahaan laanta Nuur xawaad, halka hoobiyaha afaraadna uu ku dhacay Xaafada Buundaweyn agagaarka Xabsiga dhexe ee magaalada Baledweyne.

Ilaa hadda lama sheegin khasaaro ay geysteen madaafiicda Caawa ku dhacday qeybo ka mid Xaafadaha Baledweyne, waxaana afarta hoobiye ay ahaayeen kuwa is xigxigay oo dhacay xili lagu jiray Salaadii Cishaha.

Majirto wax war ah oo kasoo baxay dhanka laamaha amaanka degmada Baledweyne oo ku aadan madaafiicda Caawa ku dhacday qaar ka mid ah Xaafadaha magaalada Baledweyne.