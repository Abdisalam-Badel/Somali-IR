Labada nin ee Oromada ah waxaannu ka
waraysannay xaalka ciidamadii al-Itixaad. Waxay noo
sheegeen warar aan farxad lahayn oo ahaa in nimankii
ku go’doonsan yihiin buur lagu magacaabo Saliid.
Waxay kaloo noo sheegeen in qofkii doona in uu
iskaga baxo aan cidina joojinayn, iyaguna ay
tegiddooda u sheegeen taliskii Itixaadka oo caadi loo
arkayey. Waxay kaloo noo sheegeen in markii la qabtay
loo geeyey Cabdillaahi Yuusuf. Cabdillaahi waxay ku
tilmaameen nin kaftan badan oo furfuran. Nin
dibnihiisu ay cas yihiin, timihiisuna jilicsan yihiin,
marka uu doono in uu kacana u baahan in la taageero
oo aan iskii si fudud isugu taagi karin. Cabdillaahi
wuxuu si gaar ah uga waraystay rag culculus oo al-
Itixaad ahaa oo buurta galay in ay dhinteen iyo in kale.
Wuxuu si aad ah noo waydiiyey ayey yidhaahdeen nin
la odhan jiray Cabdicasiis Faarax oo Leelkase ahaa.
Waxay u sheegeen in uu Cabdicasiis ku dhintay
dagaalka oo madfac ku dhacay.
Labadan nin ee Oromo aad ayey uga
murugaysnaayeen in ay naftooda kala bexeen meel boqollaal nafood oo rafiiqood ahayd ay wax la qabeen.
Laakiin qoladayadii jeelka uga soo horraysay ma aannu
aaminin. Waxaannu ka shakisanayn in ay ahaayeen
basaasiin annaga naloo soo diray.
Waxaa kale oo nagu soo biiray nin lagu
magacaabayey Anwar oo ahaa soomaalida asalkoodii
hore carabta ahaa ee reer Boosaaso. Anwar wuxuu ka
tirsanaa sida la ii sheegay al-Itixaadka oo lagu ogaa,
balse markii dagaalku dhacay Yemen ayuu joogay oo
ganacsade ayuu ahaa. Isaga oo safar ku soo ah
Boosaaso ayaa al-Itixaadkii magaalada laga saaray.
Markii uu soo gaadhayna waa la qabtay. Xoolo badan
oo ganacsi ayuu watay sidii uu noo sheegay. Aad ayuu
u cabsanayey. Habeenkii koowaad ama habeenkii
labaad mid ahaan ayaa saqdii dhexe nalaga kexeeyey.
Meel la geeyey ma ogin haba yaraatee. Aad ayaannu
ugu werwersanayn, welina waan ka werwersanay wixii
uu ku dambeeyey Anwar.
Markii aannu ku sii jirnay jeelka muddo kale waxaa
haddana la keenay maxaabiis lagu soo qabtay dagaalka
oo laba iyo toban nin ahaa. Waxay ka mid ahaayeen
guuto al-Itixaad ka tirsanayd oo ka soo guurtay dhinaca
Bacaad-weyn ee gobolka Mudug. Waxay soo galeen
buuraleyda gobolka Sanaag-bari. Way kala biiqbiiqeen
markii dagaallo ay la galeen jabhad beeleed uu
hoggaaminayey nin Ducaale la odhan jiray oo garab
siinayey Cabdillaahi Yuusuf. Markaa kooxdan ayaa ku jiiftaamay agagaarka magaalada Laasqoray oo harraad
iyo kulayl daran ayey kula kulmeen. Dabadeed waxaa
qabqabtay ciidamo ka tirsan beesha Warsangeli.
Dabadeedna waxay u soo gacan geliyeen Cabdillaahi
Yuusuf iyo ururkiisa SSDF. Kooxdani waxay wada
ahaayeen beelaha Hard hal nin mooyaane. Weliba
waxay u sii badnaayeen Dhulbahante. Rag aad u
da’yarna way ahaayeen. Ninka gaarka ahina wuxuu
ahaa Habar Yoonis.