Nabaddu ma ahayn wax cidi gaar u wadato ee waxa ay ahayd wax
ka dhexeeya oo laga sugo inta wadarta dirirta isugu hiilineysa. Sidaas
darteed waa lagu raagi jirey, lagamana hadhi jirin ilaa rabitaankeeda loo
dhammaanayo.
Waxa daymo gaar ah mudan, sida fudud ee ay kooxda qabiilo dagaalka
u wada geli jirtey xataa iyada oo aan ka wada tashannin, nin raba iyo nin
aan rabinna la isweydiinnin. Sidaas oo kale nabaddu ma ahayn; waxayna
qaadan jirtey waqti dheer iyo dad badan oo hawlo badan u gala sidii loo
abuuri lahaa dareen iyo rabitaan guud oo nabadda ah. Dagaalku iyada
oo aan dadku qof iyo laba ama dhawr qof mooyee la dooneyn ayuu dhici
jirey, waayo, waxaa ku fillaa qaylo soo yeedha oo keliya ka dibna gurmadka
fadalka dheer leh ayaa xigey; nabadduse ilaa lagu wada qanco ama badanka
dadku ku wada qanco xoogga reerkuna isku raaco ma soo xero-geli jirin .
Sidaas darteed, waxay nabadeynta beelaha ku raadiyaan waxa ka mid
ahaa uguna mudnaa habka ergada. Ergadu wejiyo kala duwan bay lahayd.
Mar waxay ahaan jirtey ergo ka socota oo ay isu diraan labada qolo ee
dhibaatadu dhex taal. Ergadani fursaddeeda ugu habboon ee badiba la diri
jirey waxay ahayd bilowga colaadda. Tusaale ahaan, marka dhibaatada u
horreysa ee colaadi ka dhalan kartaa dhacdo haddii aanay jirin utunno hore
oo ladh siyaado ah kiciyaa, waxaa dhici jirtey in labada dhinac midkood
ergo nabadeed diro. Ergada noocan ahi waxay ku sii gaar ahayd oo inta
badan isu diri jirey jilibada iyo jibsinaha isku daaqa iyo ceelka ah ayna ka
dhaxayso abtirsiinta guud.
Labada sheeko ee Adduun I Qatal iyo Suldaanow Kuma Caayin labaduba waxay
si wacan inoo tusayaan kaalinta ka hortagga dagaalka iyo nabadaynta ee ay
lahayd ergada ay isu diri jireen beelaha degaanka iyo abtirsiinta wadaagaa.
Sheekada hore ee Adduun I Qatal waxay dhibaatadu dhex martay laba reer oo
isku qolo ah oo degaan qudha ku wada nool meel dheerna aanu colkoodu
iskaga soo duulaynin. Sidaas darteed, markiiba ergadaa dhaqaaqday oo
labada reer isaga dab qaaday waxaana lagu guulaystey in shir loo dhan
yahay lagu kulmo laguna heshiiyo; magtii ninkii dhintay oo hali ka dhiman
tahayna goobtaa la soo tubo.
Haddii uu heshiiskaasi socon waayo oo nabadi ka dhalan waydey,
waxay ka marag kacaysaa bulshadaas qabaaâ€™ilka reer-guuraaga ahayd ilaa
xadka la-yaabka leh ee uu shididda dabka colaadeed iyo ficilka dagaalku
ka sahlanaa kana dhowaa nabadda iyo ka hortaga dagaalka. Heshiiskii ay
waxgaradka labada reer ku hawshoodeen ee si buuxda oo labada reerba u
dhan yihiin la isula qaatey waxaa buriyey oo colaaddiina meeshii hore meel
ka fog geeyey nin keli ah oo diiday inuu bixiyo hashii kaga soo hagaagtay
magtii ninkii uu wiilkiisu dilay.
Ergada kale ee taas ka duwani waxay ahaan jirtey tu badanaaba ka
socota qolo ama qolooyin saddexaad oo abtirsiin ahaan la siman labada
qolo ee diriraya. Waliba si gaar ah waxay ergadani muhiim noqon jirtey