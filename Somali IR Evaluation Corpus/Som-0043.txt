Ingiriisku taas ma filayn maskaxdana kuma hayn, mana malaynayn inuu Sayid Maxamed col uruursi ku maqan yahay, dad oo dhammina raacay. Wuxuu warkii ku noqday argaggaxiso iyo layaab! Waxay la sii yaabeen markay u caddaatay wuxuu meesha ka wado ama ka damacsan yahay iyo sida dad isugu dumay ama isugu dubbariday dadka xaddigaas leh.
Daraawiish waxaa la dagaallamayey oo ka soo horjeeday lix ciidan oo kala duwan, kuwaas oo kala ahaa:
1) Ciidanka Ingiriiska
2) Ciidanka Talyaaniga
3) Ciidanka Xabashida
Oo saddexduba doonayey inay qabsadaan dalka Soomaaliyeed.
Saddex boqor ciidamadood: 4) Suldaan Cali Yuusuf oo Hobyo u talin jiray.
5) Boqor Cismaan oo gobolka Bari u talin jiray.
6) Garaad Maxamuud Cali Shire oo degmada Laasqoray u talin jiray.
Saddexdaas boqor waxay ciidamada guumeysiga gacan siinayeen si ay talisyadoodu u nabad geliyaan. Daraawiishi intaas oo dhan gaashaanka ayay u qabteen, in badanna waa ka libeysteen.
Nin kastaa waa og yahay ama waa maqashoon yahay Sayid Maxamed iyo Daraawiishi heerkii sare ee ay gaareen iyo wixii gaalo iyo cawaankeed kala gaaray ama waxay kala muteen. Haddaba aan soo qaadanno taariikh gaaban.