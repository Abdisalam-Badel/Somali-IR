Tolnimo Waa Dugsi
Salaan Carrabay
[Ismaaciil Aw Aadan ‘Jaajuumow’]
Markuu dhammeeyay geeraarka Waar Tolow Colka Jooja ayaa nin la odhan
jirey Baashe Shabeelle oo ka mid ah odayada dhexda ah, ayaa Salaan ku
yidhi: ‘Waar waxaasu gabay ma ahee ragga wax kala dheh ama meesha
iskaga tag!’ Ka dibna Salaan wuxuu tiriyey gabayga caanka noqday ee la
yidhaahdo Tolnimo Waa Dugsi.
Baashoow daliil gabay ma jiro nin igu doorshaaye
Halka doyna laga naadiyaan duunka weriyaaye
Dux markaan ka garan waayey baan daayey waayadane
Kol baan diririyaa sida cirkoo da’i kaliilaaye
Xaluun baan digriyey sida wadaad diin u haajiraye
Dabuubtaan la yeedhona Rabbaa duusha weligeede
Waa daabac aan go’in midkaan duco bilaabaaye
Daad-xoorta iyo mawjaddaan kala dabbaalaayo
Dacartaan wadnuhu hayn karayn daari feedhaha’e
Waa daafa-yaridii horee aan idin deeqsiiyo
Dibna waxaan u idhi xaajo waa dux iyo hawraare Reer Faaraxeer kala durkee kala duddaynaaya
Aan u digo Ducaale iyo Seed ha igu diideene
Duuggeeda belo waa helaa nin u dedaalaaye
Nimanyahow tolnimo waa dugsiye dunida jeedaasha
Dunjiga Nuux-Ismaaciil tashiga daaha laga saarye
Degaha Reer Axmeda wiilashii timirta diiqaayey
Xasan dabadii Reer Jaamacii kala dabayl raacay
Aroos dama dammaashad iyo naas daawashada geedka
Dibno hadal ka yimid baa Cag-Geel loogu daw galaye
Deelqaaf fagaaraa Ibleys kugu dukhuulaaye
Nimanyahow tolnimo waa dugsiye dunida jeedaasha
Dalaalkuu laqwiyey Reer Shirdoon danafsigii eedye
Dalanboobigii Dhamal wuxuu damac lahaa leefye
Bah Gadabiirsi danab baa ku dhacay dimishigii qoofe
Nin dorraad lumiyo naagihii dulube ooyaayey
Sidii Ina Dagaal loo khatalay idinka diimmoone
Reer Geeddigii debedda maray daadi amarkiiye
Nimanyahow tolnimo waa dugsiye dunida jeedaasha
Reer Sugulle dakhar wiil yar bow siday dubaaqdiiye
Waatii degmada laysu furay Dabadi Looyaane
Dulmi hadduu qabsaday Eebbeheen Daayinaa jira’e
Dubaaqi qabriga howga tudho dabaqi naareede
Dummaddii Xirsuu saaran yahay Dubur raggii yiille
Doolaabadii boqor hadduu damacsanaa waaye
Dabar-qaaday Reer Diiriyii damaca waallaaye
Duudsuu ku dhacay Ina Ammaan dib u heshiintiiye
Nimanyahow tolnimo waa dugsiye dunida jeedaasha
Reer Cali-Geraysugu darraa dil iyo qoomaale
Dakanadii qabaalkii raggii dumayey qoomeeye
Waa dawri Buuhoodlahay dir u lahaayeene
Waaya dambe dabataa fadhidey daallinoo col ahe
Durba waranka waysugu dhakhsaday dooxanaa marane
Ma deg-dego nin dirirtii ogaa dooxadii Garabe
Ku dibsade Daboolan iyo Caday danabadii yiile
Dabkuu Aadan shiday Ina Galaydh durugsigii waaye
Dambarkeeda dhaxal xaajaduu doortay Reer Gorode
Nin dardaarankii Cumar hayaa mudanihiis daaye
Nimanyahow tolnimo waa dugsiye dunida jeedaasha