Wararkii ugu dambeeyay dhaqdhaqaaqa ciidan ee ka jira Gobolka Mudug
Dhaqaaq ciidan ayaa laga soo sheegaya Koonfurta Gobolka Mudug, kaas oo daaran hawlgalka militari ee maleeshiyada Al Shabaab lagaga saarayo deegaanada Galmudug.

Wararka ayaa sheegaya in ciidan xoog leh oo ka ambabaxay deegaanka Xeraale ee Gobolka Galgaduud ay ku sii jeedaan Degmada Wisil. Ciidamada ayaa la filayaa in saacadaha soo socdo ay gaareen degmadaasi.

Ciidamadan oo u badan kuwa deegaanka ee la abaabulay ayaa la doonaya in ay ka qayb qaataan gulufka lagu xoreynayo deegaanada Bacaadweyne iyo Shabellow.

Wisil waxaa horey ugu sugnaa ciidan xoog leh, oo isugu jira Ciidanka Daraawiishta Galmudug iyo xoogaga deegaanka ee la abaabulay, oo qayb ka ah Xerta Ahlu Sunnada Gobolada Dhexe.

Ciidanka Daraawiishta Galmudug iyo kuwa deegaanka ayuu qorshuhu yahay in ay la hawlgalaan ciidan kale, oo ka soo socda dhanka Degmada Xarardheere. Labada ciidan ayaa loo qorsheeyay in ay qabtaan deegaano ay ka mid yihiin Dhalwo, Ceel Cabdi, Qaycad (Qeecad), Qodqod, Caad, Cammaara, Dabagalo iyo Dumaaye.

Ciidamada ka soo ruqaansaday Degmada Xarardheere ayaa hawlgalo ka wada tuulooyinka ku dhow dhow deegaanka Jowle, oo hoostagga degmadaasi. Ciidamadan ayayna tahay in maleeshiyada Shabaabka ka saaraan deegaanka Jowle, oo xiriiriya Degmooyinka Xarardheere iyo Hobyo, oo muddo dheer ay gacanta ku hayeen.