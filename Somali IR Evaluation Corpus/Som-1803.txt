DHALLIN-YARADA YEEY KA SUGAYAAN INAY XUDDUUDAHA DALKOODA U ILAALIYAAN?! –QAYBTA 7AAD
Dalka waxaa loo diyaariyay dhagar aad loo soo qorsheeyay oo si taxaddar ku jiro looga fekeray oo looga fiirsaday, looguna talo galay in lagu hantiyo taladiisa mustaqbalka fog. Markii la ogaaday inaan xoog iyo dagaal fool ka fool ah khasaaro mooyee aan waxba looga qaadeyn dadka Soomaaliyeed! Waxaa la sameeyay nidaam ay isku waafaqsanyihiin waxa Beesha Caalamka isugu yeera innagana magacaas laynoo baray xataa reer baadiyaheenna ay ku riyoodaan magacooda iyagoo u fahamsan inay yihiin gargaarayaal u kaalmeeya dadka Soomaaliyeed!… Waa laga yaabaa inaad marar badan aragto oday reer miyi ah oo dhibaato tirsanaya isagoo leh “Waxaan u sheegeynaa Beesha Caalamka!.. waxaan ka codsaneynaa Beesha Caalamka!” dalalka shisheeyuhu waxay magacaas u adeegsadeen nidaam dhagar ah oo ay wax kasta kaga sameysteen dalka wixii ay iyagu ku heshiin waayeen mooyee!… Qorshayaashaas waxaa ugu muhiimsanaa in dalka laga tirtiro isla markaasna laga fogeeyo siyaasaddiisa iyo taladiisa siyaasiga ama mas’uulka saykolojigiisa ama fikirkiisa, ama siyaasaddiisa laga garto ama laga dareemo Wadaniyad iyo inuu yaqaan ama garan karo Cadowga dalka!