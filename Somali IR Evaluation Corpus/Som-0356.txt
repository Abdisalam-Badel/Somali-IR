Ka dibna Cumar waa ka aguugtey, colkiina iyagoon aasin bay ka
dareereen.
Markay arrintu halkaas maraysey ayaa qoladii Aadan Galaydh ergo u
dirtay qoladii Cumar dishey ee markii horena Cumar ninka ka diley. Ergada
waxa watey nin la odhan jirey Cali Baargooye. Markii ergadii u tagtey qoladii
kale, ayaa la wada hadlay; qoladii Cumar dishey iyana ninku ka maqnaa
waxay ergadii ku yidhaahdeen: ‘Waxaannu idiin haynaa Cumar oo aannu
boqol iyo labaatan geela idinka siinno, kaayagii oo aannu duudsi ka soo
qaadno iyo tolkoo heshiiya’. Ergadii ayaa ku noqotay beeshoodii iyaga oo
warkii sida kuna qanacsan farriinta loo soo dhiibey taasoo u ahayd guul weyn
marka la eego sida loola macaamilay. Colkii oo fadhiya sugayana ergadii,
ayey yimaadeen, waxaana la yidhi: ‘Maxaad waddeen?’. Cali Baargooye
oo ergada watey ayaa yidhi: ‘waxaannu wadno nin waalan iyo nin wedkii
galay baa diida’, waxa lagu yidhi: ‘ararta iska dhaaf oo hadalka jeex,’ warkii
buu sheegay. Nin la odhan jirey Qoorwaa oo ay Aadan Galaydh is xigaan
ayaa shirkii ka kacay oo yidhi: ‘Cumar oo nool mala helayaa?!’ Maya ayey
noqotey, wuxuu yidhi: ‘Haddaa nabadna la heli maayo’. Aadan Galaydh
oo faraxsan ayaa istaagey oo yidhi isagoo u jeeda Cali Baargooye: ‘Ninkow
adiga waxaan ku idhi: nacab iga tiirin mayside, waxaad i tari lahayd adigu is
tar, adna inaadeer Qoorwaayoow waxaan ku idhi: “rag waad is-beddaane”
hadalkaas aad tidhi maanta i dheh oo berri i dheh oo marwalba i dheh!’
Sidaas ayaana lagu kala dareeray; waan-waan iyo nabadina cirkay ku
laalantay; qoladii kalena warkii wuu gaadhey; dagaal baana bilowday;
fiintaa miratay. Maalin maalmaha ka mid ah ayaa col Aadan Galaydh ku
jiraa qabtay afar nin oo walaalo ah Aadanna xagga hooyada wax iskaga
yihiin. Weliba dadka qaarkii waxay weriyaan inay habarro-wadaag run ah
isu ahaayeen Aadan iyo nimanka la qabtay. Aadan baa nimankii ku soo
haliiley. Markaasaa raggii kale ku yidhaahdeen: ‘Waar yaanay habartu
goblamin, ee afarta wiilba ha iska raacinnine, mid biyaha u dhaamiya
ha loo reebo, oo weliba ugu filroon – waa Cabdi-Tima-Dhaqe’e – ha loo
reebo’. Aadan Galaydh baa yidhi: ‘Ma intaan Cabdi-Tima-dhaqe sii daayo,
ayaan Boos-Illaawe dilaa?’ Halkii ayuu Boos-Illaawe ku sii daayey, saddexdii
kalena dhegtuu dhiigga u daray iyadoo Boos-Illaawe sii eegayo. Mar kale
ayaa haddana labadii reer shir qabsadeen oo yidhaahdeen: ‘Wixii dhacayba
dhacee arrimaha aan ka heshiinno’; waayo Soomaalidu waxay tidhaahdaa
‘Caano daatayba dabadood baa la qabtaa’; xaaladdani hadday sii socotona
waxay keenaysaa mid ka sii xun. Shirkii ayaa Boos-illaawe loogu yeedhay.