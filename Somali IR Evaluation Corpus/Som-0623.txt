Howlgalka ATMIS oo sheegay inay qeyb ka yihiin dagaalka cirka ee lagu taageerayo ciidamada xoogga dalka
Ciidamada Uganda ee qeybta ka ah howlgalka nabad ilaalinta midowga Afrika ee Soomaaliya (ATMIS) ayaa ka qeyb qaadanaya dagaal dhinaca cirka ah oo kooxda Shabaab looga xoreynayo gobolka gobolada dhexe ee Soomaaliya.

War kooban oo kasoo baxay taliska ATMIS ayaa lagu sheegay in hawlgallada militari oo ay safka hore uga jiraan ciidamada ATMIS uu yahay mid lagu taageerayo ciidanka xoogga dalka Soomaaliya, si ay uga adkaan Alshabaab.

Warkan ayaa yimid xilli ciidamada xoogga dalka Soomaaliya ay ku dhow yihiin inay la wareegaan degmada Aadan Yabaal oo muddo ka badan 15 sano ay Alshabaab gacanta ku hayaan.

Ciidamada xoogga dalka iyo kuwa deegaanka oo jihooyin kala duwan kasoo galay Aadan Yabaal ayaa haatan ku sugan deegaano wax yar 10km u jira degmadaas, iyadoo dhinaca kale lagusoo warramayo in Alshabaab saadkooda kala baxeen.

Haddii ciidamadu la wareegaan Aadan Yabaal waxay noqonaysaa mid kamid ah guulihii ugu weynaa ee laga gaaro dagaalka Alshabaab, waxayna Alshabaab luminayaan magaalo istaraatiiji u ahayd joogitaankooda gobolada dhexe, gaar ahaan Shabeellada dhexe.
