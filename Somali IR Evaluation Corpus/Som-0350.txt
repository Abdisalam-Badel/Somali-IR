Maanta Kala Hoyda
Faarax Nuur
[Axmed Aw Geeddi: waxaan ka qoray Muuse Aaye Faarax.]
Sida ay tixdan gaabani ku timid waxaa la yiri: nin inan-la-yaal ah oo geed loo
waabay fadhiya, ayaa waxa u soo galay biciid dhaawaca, dhaawacana waxa
biciidka gaadhsiiyey nin ka tirsan qolada Gabooyaha, oo isaguna la yaal
jilib Reer Samatar ah. Ninkii inan-la-yaalka ahaa biciidkii u soo galay wuu
qashay. Kii ganay oo raadkii daba jooga ayaa yimid meeshii biciidka lagu
qashay wuxuuna yidhi: ‘Biciidkan anigaa ganay, waanan daba joogey, sidaa
darteed hilbihiisa hallay siiyo.’ Inan-la-yaalkii wuxuu ugu jawaabay: ‘Hilib
halkan ka qaadi mayside iska soco’; kiina wuxuu u tegay ninkii uu la yiil ee
Reer Samatar oo wuxuu ku yidhi, ninkii Hebel ayaa biciidkaygii iga qaaday.
Ninkaasina faras buu soo fuulay oo ninkii biciidka gawracay ayuu shaabuug
la dhacay. Reerkii uu la yiil ninka la shaabuugeeyeyna way duuleen. Markii
laysu soo gurtay oo aan dagaalkiise bilaabmin, ayaa Faarax Nuur maqley
oo faras buu soo fuulay, labadii col ayuu is dhex taagey, wuxuuna mariyey
gabaygan:
Anaa mudan anaa midho ku dheer lay hormari maayo
Miyirkaan ku soo qaban intaan madaxa kaa gooyo
Waa wuxu manaayuhu ka dhacay maalintii hore.
Isku madhannay miidhii Cabdiyo midhihii Daa’uude
Iyagana magoolkii ka dhimay magaca weynaaye
Annagana mankii naga idlaa miigganaan jiraye
Wax yaroo la maarayn karaa madhiyey Iiddoore
Nin mataanta low jaban tah’oo meel ka kici waayey
Magligii afaysnaa markuu kor u mildhaabaayo
Naftu way macaan tahay intaan lays mahoobbiyine
Waad magan gelaysaan haddaad Xaraf ka meertaane
Allow yaa rag waxa loo maldahay maanta garansiiye
Imminkaan wax baydiin maqnayn labadii meeloode
Koluun bay masiibadu dhacdaa maanta kala hoyda 