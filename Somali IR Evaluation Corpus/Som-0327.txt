Ilaah baa dabkoodiyo nasakhey danabadoodiiye
Dadka ugu ma liitaane way diriri waayeene
Xataa isaga mawqifkiisa tirtirsiga Ogaadeen ah wuxuu ku sababaynayaa
abtirsiinta Daarood ee uu la wadaago, taas oo ah mabda’ii hiillada
tolliimo:
Aniguba dubkaan uga nixiyo diirka oogada’e
Qamaan Bulxan isaguna tixdiisa uu ugu jawaabayey Cali-Dhuux Aadan
waxay cabbiraysaa isla dhaqankaas aynu soo sheegnay. Tusaale ahaan,
isagoo qolada uu Cali-Dhuux Aadan ka dhashay ku eedaynaya waxyeellada
qoladiisa kuna tilmaamaya in ay iyagu Isaaqa uga daran yihiin wuxuu
odhanayaa:
Dubbihii ku dhacay Ina Barwaaq dayi ad maysaane
Daadduunka caydheed raggaa debedda meeraaya
Docmo iyo Hartaa lagu ogaa dalawadoodiiye
Cali-Geriga Daadhiin shalay naga durduurteene
Waa kaa darfiyey caanihii Degiyo Heemaale
Mar kale wuxuu odhanayaa:
Daabaca ninkii kugu dhuftee daabka kuu celiyey!
Iyo kii duleeshay ku yidhi wax isma dhoorshaane
Dakanadeyda yaa kaa xigood igu danayn haatan?
Wuxuu halkanna Cali-Dhuux iyo qoladiisa ku canaananayaa in aanay
tolliimo waxba ugu tarin ee ay Iiddoor uga waxyeelo bateen. Baydad kale oo
tixdaas ka mid ah wuxuu si toos ah ugu dhaleecaynayaa Cali-Dhuux, haddii
uu Isaaq Doollo ka qaaday ama geeloodii qaaday raggoodiina laayey, in
aanu Daaroodnimo ugu hiilin: Duunyada fardaha maalintaad Dalab ku qaadeysey
Sida duul Amxaara ah markaad nagu dabreyneysey
Intaad haatan ii laba dubleyn muu damqado jiidhku
Daarood Ismaaciil ahaan maad u soo dirirtid?
Meelo kale waxa tixda Qamaan Bulxan si cad uga muuqda dhaqanka
dhalasho-ku-faanka qabiilka iyo dheg-xumo diidka. Wuxuu meelo tixdaa
ka mid ah muujinayaa quwadda iyo haybadda reer-tolkii iyo sida aanu ugu
quudhayn in Isaaq waxyeeli karo. Wuxuu muujinayaa haddii cidi libin ka
hayso Ogaadeen, in uu libintaas u oggol yahay Daarood:
Aar soo dib jirey neef hadduu daacuftii geliyo
Uu kaga digsiiyuu ilkaha dhiigga kaga daadsho
Dugaaggaa yaryari saw ka cuna duudka hadha maaha?
Aday dilaye goormaa Isaaq Doollo iga qaaday?
Maxaa libinta Daarood lahaa Daba-Cayuun siiyey!
Salaan Carrabay, tixda Mayn ee diradiraynta ah, iyana waxa ay xambaarsan
tahay wax badan oo dhaqankaas ka mid ah. Hubka ugu culus ee uu u
adeegsanayo dhaqaajinta ficillada qabiillo iyo shididda dabka colaadeed waa
qiyamta xidhiidhka tolliimo iyo si-aragga iyo fal-dhaqanka hiillada tolliimo
ee ku xidhan. Ma aha maanso-colaaddeedaas Mayn oo qudh ah, ee labada
maanso ee kala ah Waar Tolow Colka Jooja iyo Tolnimo Waa Dugsiye, labadaba
Salaan Carrabay ujeeddadiisa nabadaynta ah wuxuu u adeegsanayaa
aragtida bulshadaas ee ku saabsan aayo-xumada dagaalka sokeeye iyo
qiimaha xidhiidhka tolliimo ee ka dhexeeyey labada col ee is hor fadhiyey.
Tusaale ahaan, gebagebada tixda dambe wuxuu Salaan labada colba
hoga-tusaaleynayaa macnaha xeerka tolliimo ee ah in shisheeyaha la iska
kaashado, in uu cadaawuhu kaga waabanayo isku duubnida quwaddooda,
hadday isku jabaana in labadooda iyo intay magac wadaagaan oo dhan
cadowgaasi ku soo dhiirranayo:
Ragna mudanihiisow dugsiya dah iyo gaashaane
Meeshii dalleenaa libaax dagi ka eegtaaye
Magacna waa diboo dhalashadii loo demeli waaye
Yaan idin diq-diqin waano aan durina aafayne
Damba kama leh Reer Faaraxaan docoginaayaaye
Wax belaayo lagu diimiyaa duul ku waajibaye
Colkan Habar-Jeclada loola dudi daw kalow furane
Allow yaa carruurahan durdurin kala dillaameeya
Guud ahaanba suuggaanta halkan ku qoran, waxa laga helayaa oo lagala
soo bixi karaa adduun-aragga, fikirka iyo qiyamtii dhaqanka ay lahayd