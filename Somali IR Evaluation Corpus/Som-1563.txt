Jowle oo dhacda goob istiraatiiji ah ayaa muhiim u ah hawlgalka la isugu furayo Xarardheere, Cadaado, Ceelbuur, Ceeldheer iyo Galhareeri.

Dhanka kale Wasiirka Arrimaha Gudaha Somaliya, Axmed Macalin Fiqi iyo masuuliyiin kale, oo isugu jira Heer Federaal iyo Heer Dowlad Goboleed Galmudug oo maalmihii ugu dambeysay ku sugnaa Magaalada Gaalkacyo ayaa waxaa soo baxaya warar sheegaya in ay ku sii jeedaan Degmada Wisil.

Wasiir Fiqi ayaa Gaalkacyo ka waday abaabulka iyo diyaarinta ciidan loogu talagalay in ay gacan ka gaystaan hawlgalka dib-u-xoreynta ee deegaanada Galmudug.

Wisil ayaa xudun u noqon doonto hawlgalka ballaaran ay ciidamadu ka sameynayaan Koonfurta Gobolka Mudug.

Inkastoo uu dib-u-dhac hareeyay hawlgalka militari ee gobolkaasi, haddana ciidamada ayay tahay inay geed geed u xaqiijiyaan amniga goobaha laga saarayo kooxaha argagixisada.

Hawlgalkan oo ka duwan kuwii horey dalka looga samayn jiray ayaa lagu sheegay sifeyn iyo ciribtir lagu soo afjarayo waayihii Al Shabaab ee Gobolada Dhexe.

Shabaabka ayaa muddo shan iyo toban sano ah ka hawlgalayay qaybo badan oo ka mid ah Gobolada Mudug, Galgaduud, Hiiraan iyo Shabellaha Dhexe.

Barnaamijka degsan ayaa ah in marka hore ciidamadu ay naafeeyaan Shabaabka Galmudug, marka xigtana ay wiiqaan Shabaabka kale ee ka hawlgala daanta galbeed ee Hirshabelle.

Villa Somalia ayaa wixii itaal iyo tamar ay lahayd isugu gaysay Gobolada Dhexe, si cagta loo mariyo Shabaabka ka dagaalama bartamaha dalka