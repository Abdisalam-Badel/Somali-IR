Madaxweyne Xasan Sheikh Maxamuud iyo wafdi uu hoggaaminayo oo safar ku tagay dalka Eritrea
Madaxweynaha Soomaaliya, Xasan Sheekh Maxamuud iyo wafdi uu hoggaaminayo ayaa booqasho xalay ku tagay magaalada Asmara ee dalka Eritrea.

Madaxweyne Xasan Sheekh Maxamuud iyo wafdigiisa ayaa casuumaad rasmi ah ka helay madaxweynaha waddanka Eritrea, sida ay sheegtay wasaaradda warfaafinta dalkaas.

Madaxweyne Isaias Afwerki iyo Madaxweyne Xasan Sheekh Maxamuud ayaa yeelan doona wadahadalo diiradda lagu saarayo xiriirka labada dal iyo horumarka gobolka ee danaha labada dal.

Waa safarkii saddexaad oo uu madaxweyne Xasan Sheikh ku tagay dalka Eritrea, waxayna booqashadiisan kusoo aaday xilli qaar kamid ah ciidamadii Soomaaliyeed ee lagu tababaray dalka Eritrea ay weli ku sugan yihiin dalkaas.

Dabayaaqada sannadkii hore, labada dal ayaa kala saxiixday heshiis ku saabsan in la xoojiyo iskaashiga difaaca iyo amniga si loo ilaaliyo nabadda, xasilloonida iyo amniga.

Waxa kale oo ay isla garteen in la xoojiyo iskaashiga diblomaasiyadeed iyo midka siyaasadeed, ilaalinta iyo horumarinta danahooda qaranka, korna loo qaado xidhiidhka ka dhexeeya labadooda shacab.