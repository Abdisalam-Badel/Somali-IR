Caddaaladdii Suldaan Diiriye, Kibirkii Xuseen Xasan iyo Guul-
Ku-Faankii Xirsi Cabsiiye
[Rashiid Sheekh Cabdillaahi Xaaji Axmed: Waxaan ka qoray Muuse Cali
Faruur.]
Waxaa jirey dagaal daba-dheeraaday oo dhex maray labada qolo ee Reer
Guuleed iyo Cabdi-Bari oo labaduba isku yihiin Reer Cabdi Ciise (lafta
ugu weyn qabiilka Ciidagale, Isaaq). Reer Guuleed waa reerka suldaanka
Ciidagale lahaa, waxaana ka dhashay Xuseen Xasan oo ahaa dagaalyahan
geesi ah, oo aan lagu qordin jirin jagada abbaanduulaha dagaalka, iyo
aftahan gabayaa ahaa, kana mid noqday gabayaagii waagaa kuwooda caan
baxay ee gabayadooda ilaa maanta la xusuusto. Xirsi Cabsiiyana wuxuu
ahaa aftahan gabayaa ah, dagaalyahan iyo hoggaamiye ka mid ahaa ragga
u xaajo qaada ee u taliya qolada Cabdi Bari, oo ka kooban laba iyo toban
ilma Cabdi Ciise ah.
Suldaan Diiriye Suldaan Guuleed, waa suldaankii qabiilka Ciidagale
ee wakhtigaas, wuxuuna ahaa nin isku darsaday miyir iyo maan garasho
iyo mawqif ku dhisan taladasan ee tolkiis iyo beelaha kale ee la degaanka
ahba.
Dagaalka labada reer ee ahaa ilma-adeerta isku dhow wuxuu leeyahay
qiso dheer oo ilaa wiil iyo awowgii iska soo gaadheen; waxaannuse ka soo
qaadannay dhammaadka dagaalkaas oo laga arkayo saddexda nin ee kor
ku xusan iyo mid waliba mawqifka uu taagnaa iyo wixii la qiimaha weynaa
ee uu xeerinayey: (1) Suldaan Diiriye oo xeerinaya tolliimada Ciidagale
iyo midnimadiisa, taas oo ay kaalintiisa suldaannimo u yeedhinaysay; (2)
Xuseen Xasan oo matalayey qabkii iyo isla-weynida Reer Guuleed iyo (3)
Xirsi Cabsiiye oo sharafta iyo dhegta Cabdi Bari ilaalinayey.
Waxa la yidhaahdaa, Suldaan Diiriye ayaa Ciidagale soo shiriyey si uu
arrimihiisa uga wada tashado; waana sidii uu dhaqanku ahaa, in suldaanku
markii muddo la joogaba guurtida qabiiladiisa la tashado. Dagaalka raagay
ee gudaha Reer Cabdi Ciise ayaa shirkii lagu soo qaaday oo war iyo doodiba
ka furantay. Waxa suldaankii lagu yidhi: ‘Haddii aanad Reer Cabdi Ciise
gacan ku haynin oo ay dagaal hubka isla dhacayaan, waa maxay talada aad
Ciidagale u haysaa? Suldaan arrintaas gal, oo naga dhammee.’ Ka dibna,
sidaas ayuu Suldaan Diiriye arrintii ku galay. Reer Guuleed iyo Cabdi Bari
ayuu isu keenay. Markii la gaadhay waxa labada reer ku kala maqan waxa la
yidhi: ‘Reer Guuleedna waxa ku maqan, toddoba nin oo ay dileen, qolada
Cabdi Barina lix nin oo Reer Guuleed ah ayaa ku maqan’.
Markii lix nin iyo lix nin la isu tuuray, nin dheeraad ah ayaa loo raacay
Reer Guuleed, magtiisiina lagu yeeshay. Suldaan Diiriyana, sidaas darteed,
wuxuu guddoomiyey in Reer Guuleed ninkaas magtiisa keenaan. Hayeeshee,
Xuseen Xasan ayaa go’aankaas ka hor yimi oo diiday, in Reer Guuleed