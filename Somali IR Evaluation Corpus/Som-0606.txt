Marocco oo noqotay dalkii ugu horeeyay oo Afrikaana oo u gudba wareega Semafinalka
Xulka Kubbada Cagta dalka Marocco ayaa Xalay guul taariiqi ah ka gaaray kulan xiiso badan oo ay la ciyaareen dhigooda xulka kubadda dalka Portugal oo ay kaga badiyeen 1-0.Marocco ayaa sidoo kale noqotay dalkii ugu horeeyay oo Afrikaan ah oo u gudba wareega afar dhamaadka Semafinalka Koobka aduunka oo ay sanadkan wacdaro lama filaan ah ka dhigayaan ciyaartoyda reer Morocco.
Ciyaarta dhexmaray Morocco iyo Portugal ayaa aheyd mid si dar dar leh ku bilowday oo weerar iyo weerar celis aheyd xilli ciyaarta inta badan ay maamuleyeen ciyaartoyda dalka Portugal, hayeeshee
Xulka Moroco ayaa daqiiqadii 42-aad dhaliyay goolkooda guusha u horseeday waxana u dhaliyay xiddiga Youssef En-Nesyri.

Dhinaca kale waxaa sidoo kale Xalay wada ciyaaray Xulalka Kubadda Cagta dalka Faransiiska iyo England, waxaana ciyaartiisa ku guuleystay xulka Faransiiska oo dhigiisa xulka England kaga adkaaday 2-1, waxaana sidaas wareega Semafinalka ugu soo gudbay dalka Faransiiska.

Si kastaba Xulka Faransiiska ayaa wareega afar dhamaadka koobka aduunka la ciyaari doona Xulka Morocco oo iyana kasoo guuleystay xulka Portugal.
Shirkadda DP World iyo Puntland oo kala saxiixday heshiis lagu tayeynayo dekedda Boosaaso
Shirkadda DP-World iyo maamulka goboleedka Puntland ayaa toddobaadkan magaalada Dubai ku kala saxiixday heshiis ku saabsan ballaarinta iyo tayeynta dekedda magaalo xeebeedka Boosaaso.Mashruucan oo la filayo in la bilaabo horraanta sanadka 2023-ka, ayaa waxaa ka mid ah in la sameeyo 450 mitir oo ballaarin ah oo sanad kaste la fulinayo 150 miti.

Marka la dhammeeyo, dekeddu waxay awood u yeelan doontaa inay kusoo xirtaan maraakiibta konteenarada islamarkaana ay soo jiidato maraakiibta kale ee caalamiga ah. Sidoo kale waxaa la filayaa inay noqoto xarun muhiim u ah gaadiidka doomaha ee u adeega xeebaha Soomaaliya.

“Balaadhinta iyo tayeynta Dekedda Boosaaso waxay fure u tahay kobaca dhaqaalaha Puntland, taas oo aan faa’iido u yeelan doonin shacabka Soomaaliyeed oo kaliya, balse sidoo kale Soomaaliya iyo Geeska Afrikaba ka faa’iidaysan doonaan,” ayuu yiri Axmed Yaasiin Saalah, Wasiirka Dekadaha iyo Gaadiidka Badda Puntland.

Shirkadda DP-world oo sannadkii 2017 heshiis kula wareegtay maamulka dekeda Bosaso ayaa horey loogu eedeynayay inay cuuryaamisay shaqada dekeda, islamarkaana aysan fulin heshiiskii lala galay.

Lama oga inuu heshiiskaan sidii loogu talo galay u fulidoono, iyada oo  barlamaanka Puntland uu horey mooshin uga keenay in la burburiyo heshiiska dekeda Bosaso, dekedana lagusoo celiyo gacanta Puntland.

Si loosoo celiyo kalsoonida, ayaa Puntland iyo shirkadda DP-world waxa ay meesha ka saareen shirkaddii P&O Port, taasoo horey gacanta ugu haysay maamulka dekeda.