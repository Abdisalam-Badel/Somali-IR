Warmurtiyeed kasoo baxay shir madaxeedka dalalka ciidamadu ka joogaan Soomaaliya
Hogaamiyayaasha waddamada ay ciidamada ka joogaan Soomaaliya ayaa isku raacay in la sii wado dhimista ciidamada, iyadoo ku dhawaad 2,000 oo askari ay dalka ka baxayaan bishii June, ayna ku xigaan 3,000 oo kale.Hogaamiyeyaasha oo ku shirsanaa Kampala ayaa ku booriyay golaha ammaanka ee Qaramada Midoobay inuu ka fiirsado qaadista cunaqabateynta hubka ee saaran Soomaaliya.

Madaxda dalalka ay Ciidamadu ka joogaan Soomaaliya ayaa isku raacay in ciidamada ATMIS ay gabi ahaanba Soomaaliya ka baxaan dhamaadka sanadka 2024, si ay ciidamada qalabka sida ee Soomaaliya ula wareegaan masuuliyadda amni ee dalka.

Waxay kaloo ku baaqeen in la helo dhaqaale ku filan iyo taageero saadka ah oo la siiyo Ciidamada Xoogga Dalka Soomaaliya.

Madaxda ayaa bogaadiyay guulaha Ciidanka Xoogga Dalka ay ka soo hoyeen howlgalka xoreynta dalka iyo dagaalka ka dhanka kooxda Alshabaab, dagaalkaas oo sababay in laga xoreeyo degaano ay muddo maamulayeen.

War muriyeedka ayaa ugu dambayn hoosta looga xariiqay ahmiyadda qarannimada, Madax-bannaanida Siyaasadeed, & Midnimada Soomaaliya.