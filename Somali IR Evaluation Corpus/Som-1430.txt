Mareykanka oo cunaqabateyn ku soo rogay xubno ka tirsan Al-Shabaab iyo shabakado ka ganacsada dhuxusha
Dowldda Mareykanka ayaa cunaqabateyn culus ku soo rogtay 26 qof iyo hay’ado xiriir la leh kooxda Al-Shabaab, iyo Shirkado Soomaaliyeed oo dhoofiya Dhuxusha.Tallaabadan, oo lagu dhawaaqay Arbacadii, ayaa si gaar ah u beegsanaysa hawl-wadeennada ku hawlan fududaynta dhaqaalaha, dhaqdhaqaaqyada ganacsi ee sharci-darrada ah, iyo dhuxusha sharci-darrada ah, taasoo sida la sheegay dakhli badan u abuurta al-Shabaab.

Shaqsiyaadka lagu sheegay warbixinta ee shabakadan ku lugta leh waxaa ka mid ah Cali Axmed Naaji, oo tan iyo 2013, ka shaqaynayay dhoofinta dhuxusha, isagoo u marayay shirkadiisa Jamaame Brothers, taasoo xidhiidh ganacsi oo qoto dheer la lahayd dalal ay ka mid yihiin U.A.E., Kenya, Djibouti, China, India, iyo Pakistan.

Dadka kale ee la xusay waxaa kamid ah, Bashiir Khaliif Musse, oo fadhigiisu yahay Dubai, iyo shabakaddiisa shirkadeed, Mariam Barreh, agaasimaha Bushra Bachir Shipping and Logistic Services L.L.C. iyo Abdulwahab Noor Abdi, oo ku magac dheer “Tomato". Dhammaantood ayaa si weyn uga qayb qaatay hawlaha dhoofinta dhuxusha.

Brian E. Nelson, oo ah Kaaliyaha Xoghayaha Maaliyadda ee Argagaxisada iyo Sirdoonka Maaliyadda, ayaa hoosta ka xariiqay sida ay uga go’an tahay Maamulka in ay si wada jir ah ula shaqeeyaan Dowladda Soomaaliya si looga hortago khataraha argagixisada.

"Calaamadaha maanta waxay hoosta ka xariiqayaan xiriirkan firfircoon iyo sida ay Mareykanka uga go'an tahay horumarinta xasilloonida iyo ammaanka gobolka," ayuu yiri.Dhammaan hantida iyo danaha shaqsiyaadkan iyo shirkadaha ay xiriirka la leeyihiin ee gudaha Mareykanka ayaa la xannibay.
