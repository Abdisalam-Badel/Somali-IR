Shirkadaha Hormuud iyo Dahabshiil oo boqolaal kun oo dollar ugu deeqay dadkii dhibaatadu kasoo gaartay Qaraxyadii Soobbe
Shirkadaha waddaniga ah ee Hormuud Salaam Foundation iyo Dahabshiil Group ayaa waxay gargaar dhaqaale oo kala duwan ugu deeqeen dadkii ku  dhaawacmay qaraxyadii ka dhacay Soobbe iyo ganacsatadii hantidooda ku weyday.Shirkadda Dahabshiil ayaa $500,000 ugu deeqday dadkii ku waxyeeloobay qaraxyadaasi. Shirkaddu waxay $250,000 ugu deeqday dadka dhaawaca ah, halka $250,000 kalena la siin doono ganacsatadii yaryarayd ee ganacsigoodii ku waayey qaraxa, iyadoo dhamaantood loogu shubi doono account-kooda edahab.

Shirkadda waxay deeqdan u xilsaartay guddi madax bannaan oo kormeeri doona qaybinta deeqda, Sidoo kale, shirkadda Dahabshiil group waxa ay dhaafi doontaa dhammaan khidmadaha laga qaado dadka doonaya in ay lacago tabarrucaad ah sii marsiiyaan guddiga madaxa bannaan ee Dahabshiil Group.

Dhinaca kale, shirkada Hormuud qeybteeda gargaaarka iyo hormarinta bulshada ee Hormuud Salaam Foundation ayaa dhankeeda deeq lacageed oo gaaraysa $200,000 ugu deeqday dadkii ku dhaawacmay qaraxyadii shalay ka dhacay isgoyska Zoobe.

Waxaa sidoo kale ka qayb-qaatay kaalmadaan gurbmadka ah sharikadaha BECO ($50,000) iyo ASTAA$20,000) oo dhaqaalahaas uga qayb-qaatay kaalmada dadkii dhibka ka soo gaaray labadii qarax.
