saameeyey kuna raagay? Sidii aynu hadda ka hor u tilmaannay, rukummada dhaqanka Soomaaliyeed ee marka laga hadlayo nabadaynta Soomaalida
maanta aad carrabka loogu xejiyo waxaa ka mid ah suugaanta iyo suugaanyahanka. Magaca la soo qaado ee had iyo jeer lagu celceliyaana
 gabayaaga oo badanaaba la yidhaahdo tix gabay ama geeraar ah ayuu dab colaadeed oo shidan ku demin jiray, maantana ku demin karaa! Inta
badan, waxaa la daliishadaa dadka Soomaalida ah oo lagu tilmaamo dad
ugu dhega-nugul una kal-debecsan ereyga suugaaneed, siiba hawraarta
maansada, sidaas awgeedna ay fikirkooda iyo faldhaqankoodaba aad u
saamayn ogtahay. Waxaa marar badan la sheegaa in uu gabayaagu, inta uu
maanso tiriyo, uu beelo nabad ahaa dab colaadeed ka dhex oogi jirey; mar
kalena, colaad fogaatay oo dhiiggeedu batay, cid walibana u maaro weydey
uu tix maanseed ku qaboojin jirey kuna dhalin jirey mar qudh ah jawi
nabadeed oo hor leh. Iyada oo aan wax intaas ka badan la isweydiinnin,
waxaa loo arkaa in ay suugaanta waagani isla saamayntaas la sheegayo
ku yeelan karto fikirka iyo faldhaqanka dadka maanta nool. Maxaa tolow
taas ka jira? Maxaa markeeda horeba ka run ah aragtidan tidhi bulshadii
qabaa’ilka iyo reeraha xoolo-dhaqatada ahayd, maansadu dagaalka iyo
nabaddaba way abuuri jirtey?
Runtii sida ugu habboon ee su’aalahaa jawaabtooda lagu heli karaa waa
daraaso taariikheed oo si ballaadhan u guud-marta dhacdooyinka dagaal
iyo nabadaynba lahaa ee Soomaalida, horreyso iyo dambaysaba, u soo
maray – intii warkeeda la hayo – iyo wixii murti suugaaneed laga yidhi ee
laga hayo. Waxay nala tahay in halkaas laga ogaan lahaa dhacdo walba,
haddii ay dagaal tahay iyo hadday nabad tahayba waxaa keenay ee ay ka
dhalatay iyo wixii sabab toos ah u ahaaba; waxaana halkaas ka muuqan
lahaa inta guud ahaanba ereyga suugaaneed loo celin karo. Hayeeshee taasi
hadda naga hadhan; waayo waa wax aannaan halkan ugu yeel-haynin; isla
markaana aan ku-taloggalkayaga ahayn.
Tolow hadalka suugaaneed laftiisa ma loo noqon karaa oo ma laga
raadin karaa xog-warranka laga daliishan karo runta aynu baadidoonkeeda
nahay? Ma lagala soo bixi karaa dabuubta hadalka suugaanta – sida
maansada, maah-maahda, odhaahda iyo sheeko-murityeedda iyo wixii la
mid ah – wax tilmaamaya xidhiidhka ay suugaantu la soo yeelatay colaadda
iyo nabadda bulshadeeda.
Waxaannu xaashiyaha soo socda, ku dedaali doonnaa, in aannu
suugaanta qoraalkani sido, hadday maanso tahay ama hawraar dareersan
tahayba, obocdeeda dhexgallo oo falanqayno, kana raadinno tilmaamo
laga hilaadin karo qaybta ay suugaanta Soomaaliyeed, gaar ahaan, teedii
sooyaalka ahayd, ka qaadatay nolosha siyaasadeed ee bulshadeeda colaad
iyo nabadba.
Ka horse, inta aannan qodobkaas u gudbin, aannu wax yar ka nidhaahno
suugaanta halkan ku qoran, tilmaamaheeda iyo majaraha xulashadeeda,