MARAGFURKA SUUGAANTA
Maxaynu hadda kala bixi karnaa tixaha maanseed iyo sheeko-murtiyeedyada
halkan ku qoran ee marag-muujin u noqon karaya qaybta ay suugaantii
sooyaalka Soomaaliyeed ka soo qaadatay colaadda iyo nabadda
bulshadeedii qabaa’ilka reer-guuraaga ahayd?
Su’aashu ma aha saamaynta suugaantaas ee colaadda iyo nabadda la
xidhiidha, sababtoo ah xaqiiqada kaalinta ay suugaantu ku lahaan jirtey
noloshii siyaasadeed ee bulshadii soo jireenka qabaa’ilka Soomaaliyeed ma
aha wax cidina muran gelin karto; mowduuca colaadda iyo nabaddana,
gaar ahaan, iyaga hadalkoodaba daa; markase ay su’aashu ku saabsan
tahay waayadaas hore wixii ay ka kici jireen ee u sabab ahaan jirey
dagaalladii kooxaha kala qoloda ah, suugaantan iyo wararka laga hayo
xogogaalka soojireenka taariikheed ee ku saabsan dhacdooyinka colaadihii
qabaa’ilkaas midkoodna kama marag-kacayo in ay suugaantu, guud ahaan,
iyo gaar ahaan tix maanseed, toona ka mid ahayd sababaha caam ahaan
keena colaadda iyo nabadda laba qabiil. Badi waxaa la xusaa xaaladda
ay tix maanseed baajisey dagaal ay laba qabiilo oo colloobay birta iska
asli lahaayeen (tusaale Salaan Carrabay iyo Faarax Nuur); hayeeshee
natiijadaasi ma aha wax maansada keli ah lagu gaadhi karayey. Marka uu
umalka colaadeed kar-jabo, caqliguna soo miiraabo ee codka nabaddana
loo dheg-nugul yahay, murtida odayga hadal-yaqaanka ah iyo wacdiga
wadaadkaba isla natiijadaas oo kale waa lagu keeni jirey.
Teeda kale ee ah xaalad ay tix maanso ahi, iyada oo aanay sabab kale,
haba yaraatee jirin, ay keentey dagaal laba qabiil, iyada taas kama hadlayno,
waayo ma ahayn ifafaale caam ah oo taariikhda qabaa’ilkaas ka mid ahaa.
Xataa haddii ayba wuxuun ka jiri karaan, waa wax dhif iyo naadir ah oo aan
wax ka soo qaadi lahayn.
Su’aasha muhiimka ah ee ina hortaal waa tan ku saabsan wixii kicin jirey
ee keeni jirey colaadihii iyo dirirtii dhex-mari jirtey beelihii qabaa’ilka xoolodhaqatada
Soomaaliyeed ee ay u badnayd bulshadii soojireenka ahayd.
Ahmiyadda gaar ahaaneed ee su’aashanu waa ujeeddada ay abbaarayso
oo ah meesha ay tahay in laga eego waxa colaadahan hadda Soomaali ka
dhex dhacay iyo kuwii waayadaas hore dhici jirey ka dhexeeya; wax ay iskaga
mid yihiin iyo wax ay ku kala duwan yihiinba. Waa meesha ay nala tahay
in lagala soo bixi karo ee si cad looga ogaan karo waxtarka uu yeelan karo
soojireenkii dhaqanka Soomaaliyeed.
Jawaabta su’aashan waxaannu marka hore ula noqonnay dad aqoon
u leh soojireenka taariikhda afka la isaga tebiyo, iyo qoraallo ka mid ah
cilmi-baadhista hadda ka hor lagu sameeyey arrintan iyada ah. Sida
muuqata, waxa jira sababo la isku raacsan yahay in ay keeni jireen dagaalka
qabaa’ilka; waxaana ka mid ah hantida xoolaha nool, weliba si gaar ah geela
iyo fardaha; daaqa iyo ceelka biyaha; haweenka iyo dhaqankii bulshadaas