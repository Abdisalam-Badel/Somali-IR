Shirka Golaha Wadatashiga Qaran oo qodobo laga soo saaray (Akhriso)
Madaxda Dowladda Federaalka iyo kuwa Dowlad Goboleedyada oo labadii cisho ee ugu dambeysay uu shir uga socday Magaalada Dhuusamareeb ayaa caawa la soo geba-gaboobay.

Shirka 7aad ee Golaha Wadatashiga Qaran oo uu shir guddoominayay Madaxweyne Xasan Sheekh Maxamuud ayaa laga soo saaray warmurtiyeed ka kooban qodobo dhowr ah.

Warmurtiyeedka ayaa marka hore lagu sheegay in goluhu ay shirkooda diiradda ku saareen dhameystirka hawlgalada dib-u-xoreynta ee deegaanada ay ka arrimiyaan maleeshiyada Al Shabaab iyo dardargelinta wejiga labaad ee dagaalka ka dhanka ah maleeshiyadaasi, xasillinta deegaanada la xoreeyay & deegaanada lagu xoreyn doono wejiga labaad ee hawlgalka iyo dib-u-heshiisiinta beelaha ku dhaqan dhulka la xoreeyay.

Golaha ayaa bogaadiyay guulaha ay Ciidamada Qalabka Sida oo kaashanaya shacabka ay ka gaareen dagaaladii ugu dambeeyay ee Al Shabaab looga saaray deegaano dhaca Gobolka Galgaduud. Goluhu wuxuu bogaadiyay doorka hoggaamineed Madaxweyne Xasan Sheekh Maxamuud ee gulufka ka socda deegaanada Galmudug.