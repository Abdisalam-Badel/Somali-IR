magtaas bixiyo. Gabay uu halkaas ka tiriyey waxa ka mid ahaa:
Lix nin oo mankiyo shaalka iyo midhaha Guuleed ah
Oo wada ma dhaafta ah raggii ugu maloongeeyey
Inaan waliba maal ugu daraa waa masalo dhaafe
Waligeed markaha looma culin magannu soocnaaye
Waa waxaanay dhagahaygu maqal maanta ka horoowe
Inaanaan cayuun soo madhayn mudhayo dhaadheer leh
Haddaynu Reer Mataan nahay sidaa waydun maan garane
Markii uu Xuseen Xasan sidaa yidhi ayuu Reer Guuleed iska dareeray.
Suldaankii si uu arrinta magtaas u dhammeeyo, waxay noqotay in uu
marka hore Xuseen Xasan si kale isaga farsameeyo. Wuxuu u diray Berbera oo
Ingiriis fadhiyey, wuxuuna ku sii war geliyey in laga xidho; Ingiriiskiina sidaas
ayuu ku xidhay Xuseen Xasan. Hayeeshee Xuseen xabsigii laguma raajine
waa la soo daayey, wuxuuna soo gaadhay degaankii Ciidagale iyadoo shirkii
loo fadhiyo, oo uu wali socdo. Xuseen Xasan oo ahaa nin qiimaha naftiisa
weyneeya oo aad u qab weyn, wuxuu ka cadhooday shirka la qabtey isaga
oo maqan lana ogaysiinin, ee uu waliba suldaankiina dhex fadhiyo. Sidaas
darteed, wuxuu meeshii ka tiriyey gabay. Waxaa ka mid ahaa gabaygaas:
Shir la wacay haddii Ciidagale qayb walba u joogo
Qoqob iyo haddii lagu ballamo qoolasha agtooda
Qalloociyo markii baanisaa nadigu qawleeyo
Inaan ugu qab weyn ahay wax fura Qoobcadiyo Nuure
Intaanay hadal Qoobcadiyo Nuur ayaa suldaankii yidhi: ‘Waa runtiisee
isagaa noogu qab weyn’.
Markanna Suldaan Diiriye waxa hor timi caqabaddii Xuseen Xasan.
Wuxuu fursad u helay in uu mar kale iska diro Xuseen Xasan. Wuxuu
raaciyey nin dhul-mareen Ingiriis ahaa, oo la odhan jirey (sida soomaalidu u
tidhaahdo) Lord Dalamiye. Ninkaas oo suldaanka weydiistey gadh-wadeen
dhul-mariya, ayuu Xuseen Xasan raaciyey oo ula kacay xaggaa iyo Kiiniya.
Ka dib markii uu Xuseen Xasan iska diray ayuu Suldaan Diiriye, isugu
yeedhay labadii qolo ee Cabdi Bari iyo Reer Guuleed. Haddii la isu yimina,
wuxuu yidhi: ‘Reer Guuleedow keena magtii ninka Cabdi Bari’; Cabdi Barina
wuxuu ku yidhi: ‘Iigu dhaarta in aanu Xirsi Cabsiiye gabay tirin doonin!’
Xirsi Cabsiiye, ayaa markaas saddex Walle-Bille iyo xilo-fur ku maray in aanu
tirin doonin gabay cusub.
Magtiibaa la keenay; waxaana lagu kala qaatay dooxan Hargeysa oo
markaas aan ahayn magaalo, oo ahaa waabab iyo tiindhooyin. Markii
magtii la mariyey ee la kala qaatey ayuu Xirsi Cabsiiye inta uu goobtii laba
halaad ku gawracay yidhi: ‘Haddaan gabyayaaye ha la i dhagaysto’. Gara oo