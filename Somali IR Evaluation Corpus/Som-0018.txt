Surmiyo macaluul la miinyo xunyee
Milicdu u timaaddo madaxyada ee
In maalliyo kii madhnaan jiray iyo
Intii madax iyo miskiinnada
Dhammaan massoyiin midna ba wax ahayn
Naf iyo wax ay mudan ismoogyiin
Loo miiso wax ay mutaysteen
Xubnuhu mudduci iyo markhaati noqdaan
Maalintaan muran iyo makeeki jirayn
La kala madho muumin iyo gaal
Abaal-marin muhannigaa siiyoo
Muslinku waxay heli mushaharkoodee
Muftaaxa Jahannama munaafaq sitiyo
Murtadka urayee malcuunnada
Mulxidka ragga yidhi ismehersada ee
Galmada ka matala muwaashiga ee
Macsida ku sameeya miidaankee
Toddoba marxal oo mid ciid tahay
Kalaabta laga maydho muudasada ee
Allaha Maaligga ah ma jiro yidhi ee
Minhaajyada dhigay musqulihiiyee
Gaalada mardafka leh Ilaah madhi
Mursalka Alle doortayoo Maxamed ah
Midh laga waaga eed marmariya leh
Kuwaasi musiibo waw madhaxoo
Ayagaa ku macsuuman naaro mug lehe
Macbuudka Allee aan magansanayow
In kastoon Maka iyo Madiinaba tegey
Faralka ka maqnaan maskiiddada
Soonka na ku mitido markaan ladanahay
Sakada ku masuugin maal-hayn
Ma moogi inaan madmadow badanoo
Miciinkaagu waa mid mowjadahoo
Addoon ku martiyey mindhaa ma qadee
Dembigaannu maleegnay naga maydhoo
Dhammaan muslimiinta maamuusoo
Jannadaada macaan ha noo miyin
dawladnimada oo facani eeday, taas oo halabuurkiisa saamayn aad u weyn ku yeelatay.
Faca Hadraawi wax uu la kacaamay soomaalida cusub ee heshay tacliinta, waddaniyadda, dawladaynta iyo magaaloobidda. Sidaa darteed aad buu u ga fikir iyo dhaqan duwanaa dadkii ka horreeyay. Kolka la soo dhaafo aabbayaashii tacliinta, firfircoonida u gu qiimi badan ee cusboonaynta soomaalida facan baa lahaa. Dhanka kalena raggaasi waa is la kii ku guuldarraystay ilbaxnimadii iyo soomaalinnimadii cusbaa in uu burbur ka badbaadiyo. Labadaa arrimood ayay taariikhdu ku xusuusan doontaa: hoggaaminta soomaalinnimada cusub iyo haddana duminteeda. Nimankaa in la ka la qaadqaado oo arrinta labadeeda dhinac masuuliyaddeeda loo qaybiyaa waa masalo kale oo aan halkan macno ku lahayn.
Iyada oo ay guud ahaan sidaa ahayd, Hadraawi intii uu noolaa, sida rag kale, wax uu isaga gudbay saddex marxaladood oo waaweyn, saddexdaas oo mid waliba si cad u ga muuqato halabuurkiisa. Ta hore waa tii soomaalinnimada iyo cusboonaynta fikirka iyo dhaqanka. In uu miyi ku garaadsaday haddana reer Cadmeed noqday wax ay macnaynaysaa in uu afka iyo dhaqanka naftiisa meel weyn ka dejiyo. Waana arrin la is la yaqaan in qofka halabuurka lihi kolka uu dalkiisa ka maqan yahay hilawga iyo daltabyadu jeclaysiiyaan cidda uu yahay iyo dhaqankii uu ku garaadsaday, dabadeed uu godlado. Dhanka kalena Cadan oo waagaa ahayd magaalo ay ilbaxnimo weyni taallay in uu wax ku bartay garaadkiisa ayay furfurtay oo wixiisii wax kale u gu dartay. Hadraawi isaga oo duruufahaas lahaa ayuu ku hanaqaaday soomaalinnimada cusub iyo cusboonaynta bulsheed ee ay raggii isaga ka waaweynaa dabkeeda shideen. Taa waxaa u dheerayd baraaruggii iyo baaqyadii qaaradeed ee Pan Africanism iyo kii la midka ahaa ee Pan Arabism ama loo yaqaanno ”Naasiri”. Ta dambe wax uu la qabay soomaalidii badnayd ee waagaa reer Cadmeedka ahayd oo ay carabnimadu ku ladhnayd. Sidaa darteed isaga oo ay niyadsami iyo han soomaalinnimo ka buuxaan ayuu ka mid noqday maayaddii Cadan ka soo rogmatay xilligii barakaca weyn ee loo yaqaanno ”Xabbadi Keentay” sannadkii 1967. Niyadsamidaa aynnu sheegnay wax ay ka muuqataa Hadrwaawi tixihii maansadiisa u gu horreeyay markii uu dalka yimid… Halabuurkiisa xilligaa, iyo ilaa horraantii 1970-nadii, wax aynnu ka arkaynnaa waddaniyad ama jacayl, labadaas arrimood oo ah astaamaha hanka iyo fayoobida nafsiyadeed.