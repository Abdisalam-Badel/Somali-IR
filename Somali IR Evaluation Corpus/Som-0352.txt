Ragaw Kibirka Waa Lagu Kufaa
Ismaaciil Mire
Ismaaciil Mire wuxuu ka mid ahaa ciidamadii Daraawiishta Ina Cabdille
Xasan; sidaa darteed waxa loo tirinayey godobo badan. Markii la jebiyey
Daraawiishtii, Ismaaciil Mire waxa lagu qabtay Bad-weyn oo ku taalla
Degmada Caynabo, waxa qabtay ciidamadii Xukunkii Ingiriiska; waxana
lagu xidhay Berbera isaga iyo rag kale oo ka tirsanaa daraawiish, inkastoo
muddo yar ka dib layska sii daayey. Haddaba waxa dhacday in xukunkii
Ingiriiska lagu fidiyo degaannadii Daraawiishi ka talin jirtey. Arrintu si
kastaba ha ahaatee waxa Laas-Caanood loo beddeley nin la odhan jirey
Carab-Dheere oo ka tirsanaa ilaaladii Ingiriiska, ninkaasoo derejadiisu
ahayd saddex alifle (sergeant). Sida la wariyo Carab isagoo ka faa’iidaysanaya
awoodda Ingiriisku siiyey ayuu tacaddi ku sameeyey dadkii degaankaas ku
dhaqnaa oo aan iyagu waxba geysan, lagase yaabo ama ay jirteyba in rag
qabiilladooda ahi Daraawiishta ka tirsanaayeen. Maalin maalmaha ka
mid ah waxa Laas-Caanood soo galay Ismaaciil Mire. Carab-Dheere ayaa maqley, dabeetona dalbaday in loogu yeedho. Markii loo keenay ayuu ku
amray in uu Ismaaciil gabay tiriyo. Dadka qaarna waxay weriyaan in uu
Carab aroos ahaa oo uu yidhi: ‘Arooskayga ka gabay’. Hadal iyo murti waxa
la isku raacsan yahay in Carab ku yidhi Ismaaciil ‘Gabay’; Ismaaciilna wuxuu
Carab ka codsaday, baa la yidhi, in loogu ballan qaado, in aan waxba la
yeelin, marka uu gabayga tiriyo. Taana Carab wuu ka yeelay, isagoo, sida
la weriyo, weliba dhaar maqashiiyey in aan waxba la yeeleyn. Kolkaasuu
Ismaaciil tiriyey gabaygan caanka ah ee la yidhaahdo Ragaw Kibirka Waa Lagu
Kufaa.
Kulligood addoomaha Rabbow qaybshey kimistiiye
Bad kalluun ku jira kolay ku tahay amase koob shaaha
Qof waliba wixii loo katibay waa la kulansiine
In kastuu kallaho ama kabtiyo ama kurdheer fuulo
Ninna inaanu soo korodhsanayn kaa ha la ogaado
Kaa-kici wadaadkii dagaal laguna kaalmeeye
Kuman iyo lag wada duub cad buu keenay Beer Dhiga’e
Wax kabaalkii jabay maalintuu kaday raggiisiiye
Waxna kadabki haawadey markuu kariyey Reer Khayre
Ragow kibirka waa lagu kufaa kaa ha la ogaado
Anaa dunida keligay leh baa Koofil eersadaye
Kashiisaba ma gelin wiil yar baa keebka kuu qabane
Ragow kibirka waa lagu kufaa kaa ha la ogaado
Afxakame karkabadii u ay iyo kulaylkiiye
Ka dambee Caluu yidhi intuu Kaaha guursadaye
Kii kalena kaal weyn u tumay karina waabaye
Ragow kibirka waa lagu kufaa kaa ha la ogaado
Cartan dhuurta kooraha markuu kor ugu laalaayey
Garaad Faarax dhay iyo karuur kala macaanaaye
Misna kala qadhaadhaa dhunkaal kulankii goobeede
Ragow kibirka waa lagu kufaa kaa ha la ogaado
Kaysaha adduun Ina Ammaan koos dhan buu helaye
Ragba keeno geli buu is-yidhi waad u korraysaaye
Isba kii arsaa’ilay ma filin kamana yaabayne
Ragow kibirka waa lagu kufaa kaa ha la ogaado
Kalaamkuu lahaa Ina Galaydh kohay gadaalkiiye
Kaarkuba ma joogeen hadduu keeno tuluddiiye 