Dhaqan ahaan waxa la sheegaa in ummadda reer Somaliland aanay caado u lahayn in wax la qoro ama la akhriyo. Waxa aragtidan lagu taageeraa dhaqanka gabayga oo ay aad ugu wada xidhiidhi jireen waayadii hore. Laakiin, waxa aragtidaa odhanaysa dhaqan umay lahayn ummaddani qoraal ama akhris, ka hor imanaysa, Rugta Kutubta ee Xarunta Dhaqanka Hargeysa, kana tirsan waaxda Ururinta Macluumaadka iyo Arkiifiyada (Archive and Information Management Department). Marka laga tago buugta af Soomaaliga ah, waxa yaalla xogo guun ah oo lagu qoray far Carbeed, se af Soomaali ah. In kasta oo farta ummaddan la qoray badhtamihii toddobaatannadii ee qarnigii tegay, haddana waxa jirta in aanay caqabad ku noqon farta Soomaaliga oo aan qornayni, lagagana baxay caqabaddan
in wax la qoro sida iyadoo la isticmaalayo far ummad kale qoratay beri hore. Halkaa waxa ka cad in ummaddani ay doontay in ay weelayso taariikhdeeda, hab qoraal ama hab gabay. Waayadan dambe waxa socda kacdoonno hore loogu marinayo dhaqanka akhriska iyo qoraalka sida; Bandhigga Caalamiga ah ee Buuggaagta Hargeysa. Bandhiggani waxa uu ka mid yahay bandhigyada loogu dabbaaldego suugaanta, dhaqanka, akhriska iyo qoraalka ee Bariga Afrika.
Rugta Kutubta, xilligan la joogo, waxa si joogto ah u yimaadda, celcelis ahaan 80 qof maalintii. Dadkaas oo u badan arday dhigta dugsiyada iyo jaamacadaha. Waxa kale oo soo raaca dad samaynaya cilmibaadhisyo kala duwan, una soo doonta xog. Dabaqa hoose ee maktabadda waxa aad ka helaysaa buugaagta af Soomaaliga ku qoran. Waxa ku weheliya kuwa Carabiga ku qoran iyo dabcan afaf kale oo ay ka mid yihiin Ingiriisi, Jarmal, Faransiis iyo Iswiidhish. Rugta Kutubtu waa halka lagu kaydiyo wargeysyada maalinlaha ah ee dalka ka soo baxa oo dhan, taas oo sahlaysa in dib loo baadhi karo mustaqbalka, haddii loo baahdo.
Waxa aad ka ergisan kartaa buugga aad rabto, adiga oo marka hore samaysanaya kaadhka xubinnimada. Waxa yaalla internet u furan bulshada oo kuu sahlaya in aad si fudud ugu shaqaysan karto goobta.
Waa muhiim in aanay Rugta Kutubtu noqon oo keli ah meel ku kooban adeegyada hoos yimaadda ee la isla garanayo, balse waa in ay muujin karto hawlgelinta barnaamijyo intaa ka ballaadhan. Taas waxa ka mid 