DHISMAHA BULSHADA IYO DHAQANKA
Intaas ka dib, waxaynu hadda u gudbaynaa saamaynta dhismaha bulshosiyaasadeed
iyo dhaqankii soo-jireenka ahaa ee reer guuraaga xoolodhaqatada
Soomaaliyeed ku lahaa arrinta colaadda iyo nabadda bulshadaas
iyada ah. Runtiina kaalintaasi isla sida sababaha tooska ah ee aynu kor
ku soo faahfaahinnay oo kale ayey suugaantani uga muuqaal celineysaa.
Hayeeshee bal aynu horta waxyar iska tusno dhismaha siyaasadeed ee
bulshada aynu ka hadlayno iyo dhaqankeeda soo jireenka ah.
Sida laga warqabo, ee badiba ay isku raacsan yihiin dadka aqoonta
cilmiyeed u leh soojireenkii bulshada soomaalida, kooxaha qabaa’ilka,
raacatada Soomaaliyeed waxa raad weyn ku leh dhulka saxaraha xiga (semidesert)
ee ay biyaha iyo baadkuba ku yar yihiin. Ku noolaanshaha dhulkaasi
wuxuu lama huraan ka dhigey habka xoolo-dhaqashada ku dhisan qaabka
reer-guuraannimada; wuxuuna mudnaan iyo qiimo weyn u yeeley geela oo
noqday meersiga xoolaad ee loogu jecel yahay deegaankaas (D.D. Laitin
and Said Samatar p. 288) sababtoo ah waa ka in badan u adkaysan karaya
dabeecada dhulkaasi kana samato-bixi karaya sannadaha abaareed ee
deegaankaas ku soo noqnoqodka badan.
Sababta reer-guuraannimada waxa ka dhashay bulsho aan ku abtirsannin
meel gaar ah oo ay si joogto ah ugu sugan tahay, haybteeda siyaasadeedna
aanay ahayn magaca dhulka ay deggan tahay sida ‘Reer Meel Hebla’ oo
kale. Waayo, aasaaska ururkooda iyo isku xidhnaanta noloshooda bulsho
ahaaneed ayaan ahayn dhul ka dhexeeya oo la isugu imanayo sida loogu
wada intifaacayo. Taas beddelkeeda, aasaaska ugu horreyn kulmiyaa ee
uu isu-taggooda bulsheed ka unkamaa wuxuu noqday magaca adooga
dhalasha ahaan, loogu wada abtirsado. Magaca siyaasadeed ee wadarta
kooxeedna wuxuu noqday magaca abtirsiinta (badiba magaca adooga)Haddii kuwaas aynu soo sheegney noqdaan wixii toos u sababeeyey
colaadihii iyo dagaalladdii kooxihii qabiilooyinka reer-guuraaga
Soomaaliyeed, maxaa la odhan karaa mushkiladda Soomaalida maanta?
Haddii wax kasta oo kaleba la isku khilaafo, laguma kala baydhi karo – sida
ay nala tahay – in aanay colaadahan iyo dagaallada waayadan Soomaali
ku baahay kuna raagay, ahayn geel, daaq, ceel iyo sababihii ay bulshadii
soo jireenka ahayd iskaga hor-iman jirtey. Si kastaba ha ahaatee, kaladuwanaanshaha
halkan laga oddorosi karayaa wuxuu ka hor-imanayaa
uuna dood adag ka hor-keenayaa aragtida colaadaha maanta kala mid
dhigeysa ee u haysata wax aan sina kaga duwanayn colaadihii lagu yiqiinney
soo jireenkii bulshadii qabaa’ilka reer-guuraaga Soomaaliyeed.