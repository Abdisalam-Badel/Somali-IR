QAYBTA 2AAD: SHEE KOO YINKA
Adduun I Qatal
[Ismaaciil Aw Aadan ‘Jaajuumow’: Waxaan ka qoray Ismaaciil Axmed Gaas,
Axmed Aw Geeddi iyo Ibraahim Salaad Faarax ‘Indha-Cawlle’.]
‘Markii aan tamarta hayeyna talo ma hayn, hadda oo aan taladii garanayona,
tamar ma hayo.’
Reer Cali-Geraysugu darraa dil iyo qoomaale
Dakanadii qabaalkii raggii dumayey qoomeeye
Waa dawri Buuhoodlahay dir u lahaayeene
Waaya dambe dabataa fadhidey daallinoo col ahe
Durba waranka waysugu dhakhsaday dooxanaa marane
Ma deg-dego nin dirirtii ogaa dooxadii Garabe
Ku dibsade Daboolan iyo Caday danabadii yiile
Dabkuu Aadan shiday Ina Galaydh durugsigii waaye
Dambarkeeda dhaxal xaajaduu doortay Reer Gorode
Nin dardaarankii Cumar hayaa mudanihiis daaye
Nimanyahow tolnimo waa dugsiye dunida jeedaasha
(Salaan Carrabay)
Kalaamkuu lahaa Ina Galaydh kohay gadaalkiiye
Kaarkuba ma joogeen hadduu keeno tuluddiiye
Baallacad kalyaa kuma jareen kii uu quudhsadaye
Ragow kibirka waa lagu kufaa kaa ha la ogaado
(Ismaaciil Mire)
Bulshadii Garaad Faarax iyo Barina naafowye
Barkad iyo guryii Bahararsame belel ka qiiqowye
Buuhoodle laga waa waxay beri ku haysteene
Boos Caliyo Reer Gorodna way kala birdhiiftaane
(Maxamed Bulxan ‘Maxamed Cawar’)
‘Qabaalku kab-kabasho lahaayaa, oo ka tegis lahaayaa.’
(Odhaah caan noqotay).
Gabayadan iyo murtiyahan aannu kor ku soo xusnay iyo kuwo kale oo
aannu isla halkan ku xusi doonno dhammaantood waxay ku soo arooreen
colaaddii dhexmartay Reer Cali-geri, taasoo markeedii hore ka dhalatay
qabaal uu ku cabbayey geel uu lahaa ninka sheekadan ku caambaxay ee
magaciisu yahay Aadan Galaydh. Sida la weriyey, neef ka mid ah lo’ uu isla ceelka ka waraabsanayey
nin kale oo Reer Cali-geri ah, hase yeeshee ay Aadan Galaydh kala jilib
ahaayeen, ayaa jebiyey Qabaalka. Cumar oo ah wiilkii curad ee Aadan
Galaydh, ayaa arkay qabaalkiisii oo dacal ka jaban; ninkii lo’da watay ayuu
ku yidhi Cumar: ‘Waar maxaad Qabaalka iiga jabisey?!’. Kiina waxa uu
ku jawaabay: ‘Imminka dacal buu ka jaban yahaye, ka soo qaad isagoo
gunta ka dhacay. Markaasuuna ku dhuftay qaash uu sitey guntana kaga
dalooliyey; Cumarna markiiba ninkii qabaalkiisa dalooliyey ayuu kaw kaga
siiyey oo halkii buu ku diley.
Markay intaasi dhacday, ayaa labadii qabiil arrinkii isaga timid, waxaana
lagu heshiiyey in diyada (magta) la kala qaato. Markii magtii la qaybsaday
ayaa geelii Reer Aadan Galaydh oo dhawr kadin ah ay hali qabatay; markii
dhibtu dhacdayna Aadan Galaydh wuxuu ku maqnaa Doollo, halkaas oo uu
gabadh ku aroostay. Cumar oo ugu weyn Ilma Aadan Galaydh, isla markaana
ah ninkii wax diley ayaa hashii geelooda qabatay. Cumar walaalihii iyo ilmaadeerradii
ruma qaarkood ayaa ku khilaafay Cumar iyagoo leh: ‘Odaygii
oo nool go’aan ma qaadan kartid,’ taasoo ay u arkayeen in arrinkaasoo la
fuliyaa Aadan oo maqan uu odaygana meel ka dhac ku yahay qabiilkana
magac xumo ku yahay.
Si kastaba ha ahaatee, hashii Cumar soo saaray dib baa geeleedii loogu
celiyey, waxaana laysla gartay inay lagama maar-maan tahay in Aadan
Galaydh la war-geliyo lana sugo intuu imanayo, arrinkii waa loo fadhiistay,
Aadanna war baa loo diray. Maalintii dambe ayuu Aadan yimid. Nin ka
mid ah guddidii loo xil-saaray xallinta dhibka yaal, ayaa tiraabay, wuxuuna
yidhi:
‘Aadan waa ku suganney; waxa dhacayna maqashay, in
wiilkaaga Cumar nin diley magtiina la doonayo. Markii magta
la qaybsadayna geelaagii hal baa qabatay; hashaa mooyee intii
kalena waa la hayaa.’