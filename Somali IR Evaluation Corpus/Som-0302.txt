salka ku haysaa xaqiiqada dhibaatada Soomaalida maanta oo loo arko isla
colaadihii lagu yiqiinney qabaa’ilka iyo reeraha Soomaaliyeed ee xoolodhaqatada
ah; kuwaas oo isku haya oo ku diriraya maanta masaalixda
xukunka dawladeed. Sidaas darteed, waxaa la isla gartay in suugaantii,
diintii (kaalintii wadaadka), gartii geedka iyo wax kasta oo dhaqankii
nabadeynta ee qabaa’ilkaasi hore u adeegsan jirey sidoodii loo adeegsan
karo laguna gaadhi karo natiijadii waayadii horeba lagu gaadhi jirey.
Aragtidaasi iyo xaqaa’iqa dhabta ah ee mushkiladda Soomaalida maanta
inta ay isu jiraan iyo ilaa xadka ay ka turjumayso nuxurka mushkiladda
waqtigan jirta waa arrin dooddeedu dheeraan karto, murankeeduna badan
karo; hase yeeshee aragtidaasi iyada intaas uma dhaafeyno oo halkaas
ayaannu kaga hadhaynaa waayo ujeeddada qoraalkani wuxuu ku saabsan
yahay laag mid ah oo ka tirsan laagaha soojireenkii dhaqan-nabadeedka
Soomaaliyeed. Sidaas awgeed waxaynu hadda toos ugu ambabaxaynaa
ujeeddadaas iyada ah.
Abbaarta uu hadalkeennan gogoldhigga ahi ilaa hadda u dhacayo
waxaa ka muuqata ujeeddada aasaasiga ah ee suugaantan oo runtii ahayd
haddanna ah in wax laga muujiyo kaalinta nabadeed ee suugaanta. Maxaa
yeelay sida aynu hadda ka hor isu tusnay nabaddu waa baahida koowaad
ee badanka carrada Soomaalida maanta wax kasta oo kaleba ka horreysa.
Hayeeshee baahida nabadda loo harraad-qabo waxaa keeney colaadaha
ba’an ee raagay. Sidaas awgeed ayaannu u doorannay israaca colaadda
iyo nabadda. Macnuhu waxa weeye ulajeeddada ururintan suugaaneed ma
aha oo qudha diwaangelinteeda iyo korodhsiga aqoonteeda ee waxa iyana
meesha ku jirta hubsashada doorka ay suugaantu ka geli karto dibuheshiinta
iyo nabadeynta Soomaalida maanta.
Marka aynu halkaas marayno waxaa ina hor imanaya laba su’aalood
oo midiba marxaladdeeda goonida ah iyo halka ay jawaabteedu jirto inoo
la kacayso. Ta hore waxa weeye, si aynu u ogaanno kaalinta suugaanta
Soomaaliyeed ee ku aaddan nabadda xaggee baynu u noqonnaa oo xogteeda
u raadsannaa? Waa tuma suugaanta kaalintaas hore ugu aadday ee la
raadraaci karaa? Su’aashan jawaabteedu waxay ina la tegeysaa suugaanta
ku abtirsaneysa bulshadii qaabaa’ilka iyo reeraha xoolo-dhaqatada reerguuraaga
soocan u badneyd, ee aanay nolol dhaqaale iyo dhaqan magaalo
raad ku yeelan, himilo siyaasadeed oo reer-hebel ka shisheysa iyo hirasho
ka weyn xidhiidhka tolliimona aanay wacyigeeda saamaynin. Jawaabta
su’aashan hore, sidaas darteed, waxay inoo tilmaamaysaa suugaantii aynu
hadda ka hor uga magac-dhigney suugaantii sooyaalka ahayd, taas oo
noqon karta meesha aynu ka ogaan karno kaalinta nabadda ee suugaantii
sooyaalka ahayd.
Su’aasha labaad ee inna horimanaysaa waa ta ku saabsan kaalinta
nabadeed ee suugaanta waqtigan laga sugayo in ay gudato; maxay tolow
suugaantu ka tari kartaa deminta colaadahan ba’an ee Soomaali wada