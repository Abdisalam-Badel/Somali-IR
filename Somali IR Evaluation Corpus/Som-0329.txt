HADAL IYO DHAMMAANTII
Colaadda iyo nabadda qabaa’ilka xoolo-dhaqata Soomaaliyeed ee reerguuraaga
soocan ahayd waxay ahayd wax ku xidhan habkii ay bulshadaasi
u noolayd iyo dhaqankii ay lahayd. Colaaddoodu waxay ka dhalan jirtey
tartanka iyo loollanka ku saabsan khayraadka kooban ee dhulka saxaaraxigeenka
ah iyo habka dhaqaale ee ahaa xoolo-dhaqatada reer-guuraaga
ah; iyo isla markaas baahida difaaca haybadda siyaasadeed ee kooxdaqabiilo.
Sidaas awgeed, dagaalka iyo nabaddu, waxay toos uga dhalanayeen
baahida noloshooda iyo habka bulshadoodu u dhisnayd iyo geeddisocodka
xidhiidhka wada-noolaanshaha kooxaha kala qolada ah ee kala
wada madaxa bannaan, ayna noloshooda ka maqan tahay awood suldad
dawladeed oo u dhex ahi.
Midda kale, bulshada-qabiilo waxay dagaalka iyo nabadda labadaba ku
geli jirtey aragti iyo mawqif ay ku midaysan tahay, dan iyo ulajeeddo iyo
go’aan ay u dhan tahay; mana jirin wakhtigaas dad gaar ah oo dagaalka
tolkood dano iyaga u gooni ah ka lihi. Dagaalka iyo nabadda midkoodna,
ma laheyn sabab iyo dano ka baxsan xeerka kooxda-tolliimo isku xidha ee ay
isugu hiilliso. Waayo, sababta tooska ah ee tolku isugu hiillin jirey, sidaynu
soo tilmaannay, wuxuu ahaa dhiigga tolka (dilka qudh-gooyada ah), dhulka
daaqa iyo ceelka waraabka, geela iyo haweenka. Dagaalkooduna wuxuu
lahaa ujeeddo nabadeed, nabadduna waxay ku xasili jirtey, rabitaankeeda
oo loo wada dhammaado.
Nabaddeyntu waxay lahayd dhaqan suura-geliya oo ay ka mid ahaayeen,
ergada labada dhinac ee is-hayaa isu diraan, ergada dad beelaha kale ka
socdaa geli jireen kuna dhexdhexaadin jireen iyo dhaqankii xeerka biri-mageydada
Soomaaliyeed oo isaguna aakhirka nabadda fududeyn jirey. Ugu
dambeynta, nabadda waxaa lagu soo xero gelin jirey shirkii geedka ee ay
odayaasha beeluhu isugu iman jireen. Shirkaas, waxtarkiisa iyo awooddiisa
nabadeyntu waxay ku dhisnayd, waxa laga wada hadlayo oo ahaa sababta
runta ah ee ay colaadda iyo nabadduba ku xidhan yihiin. Tusaale ahaan,
waxa laga wada hadlayey, wixii colaadda keennay, wixii dhacay iyo wixii ka
dhashay oo dhab ah; intaas iyo wixii xeer uga yiillay iyo waliba wixii xaajo
ugub ah ee ku soo kordha wixii ay ka yeelayaan.
Inkasta oo joogtaynta nabaddu aad ugu adkayd waayahaas dawladla’aaneed,
waxa jirey dhaqan, illaa xad, suuro gelinayey xejinta nabadda,
kaas oo uu ka mid ahaa, xidhiidhka tolliimo ee aanu qofna ka bixi karin,
kana noolaan karin, sidaas darteedna uu ku khasbanaa in wixii tolkii isku
raaco aanu sinaba uga hor iman; iyada oo ay gobonnimada qabiilku meel
weyn kaga jirtey qiyamta hirashada ee qabaa’ilka, taasina ay qofka faraysay
in aanu burinnin oo jabin go’aanka tolkii isku raaco; waayo macnaha
gobonnimada waxa ka mid ah talada iyo mawqifka midaysan iyo is-maqalka
ka dhexeeya tolka.