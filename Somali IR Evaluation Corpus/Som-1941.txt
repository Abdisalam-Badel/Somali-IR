Madaxweynihii hore ee Koonfurta Kuuriya oo lagu xukumay 15 sano oo xariga ah
Madaxweynihii hore ee dalka Koonfurta Kuuriya Lee Myung-bak ayaa lagu xukumay 15 sano oo xariga ah kadib markii lagu soo eedeeyay musuqmaasuq.
Lee ayaa waxaa jimcihii lagu xukumay maxkamad ku taalla magaalada Seoul, waxaana sidoo kale la amray in uu bixiyo lacag ganaax ah oo gaareeysa ilaa 11.5 milyan oo dollar.
Madaxweynihii hore ayaa ku doodaya in xukunka lagu riday uu yahay mid siyaasadeysan,waa madaxweynihii Afarad ee Koonfurta Kuuriya oo xabsi lagu xukumo.
Lee ayaan soo xaadirin maxkamadda markii uu xukunkiisa dhacayay, sababo la xiriira caafimaadkiisa darteed.
Park Geun-hye oo isagana horay madaxweyne uga soo ahaa dalkaasi Kuuriyada Koonfureed waxaa horay looga xukumay 33 sano oo xarig ah .
Lee xilliga ay maxkamaddu xukunka ku rideysay maxkamadda wuxuu uga maqnaa xaalad caafimaad darro oo la soo deristay.
Garsooraha maxkamadda ayaa wuxuu sheegay “xukunka in la adkeeyo iney sababtay dacwadda Lee lagu soo oogay oo ah mid aad u culus.
K/Kuuriya oo xaqiijisay dilka madaxweynaha W/Kuuriya walaalkiis oo ka dhacay dalka Malayshiya
Dawladda Kuuriyada Konfureed ayaa xaqiijisay in hogaamiyaha Kuuriyada Waqooyi Kim Jong-un walaalkii lagu dilay Malayshiya.
Kim Jong-nam ayay u muuqataa in uu u dhintay weerar sun loo adeegsaday oo lagu qaaday isaga oo jooga garoonka Kuala Lumpur Isniintii.
Illaa iyo hadda lama sheegin ujeedada laga lahaa dilkaas lamana aqoonsanin ciddii ka dambaysay.
Sarkaal u hadlay Booliiska Malayshiya ayaa sheegay in ay wali socdaan baaritanada lagu hayo dilka Kim Jong-nam
Madaxweynaha ku meel gaarka ah ee Kuuriyada Koonfureed Hwang Kyo-ahn ayaa sheegay in haddii la ogaado in dilkaas ay ka dambaysay Kuuriyada Waqooyi ay taasi muujin doonto "arxandarrida iyo sida aan bani-adamnimada waafaqsanayn ee ay u dhaqmayso".
Waxayna noqon doontaa qofkii ugu magac waynaa ee ku baxa gacmaha hogaanka Kuuriyada Waqooyi tan iyo 2013kii markaas oo la dilay Chang Song-thaek, oo ah Kim Jong-un adeerkii.
Madaxweynaha ku meelgaarka ah ee Kuuriyada Koonfureed Hwang ayaa sheegay in dalkiisu uu si dhaw ula socdo dhaqdhaqaaqa Kuuriyada Waqooyi.
Hogaamiyayaasha labada Kuuriya oo kulan taariikh ah yeeshay
Hogaamiyaha Kuuriyada Woqooyi, Kim Jong-un, ayaa sheegay in kulan madaxeedkii ugu horreeyey ee ay labda Kuuriya yeeshaan muddo toban sanadood iyo dheeraad ah, uu noqon doono bilowga taariikh cusub.
Kim ayaa haatan waxa u bilaabmay wadahadal uu la leeyhay madaxweynaha Kuuriyada Koonfureed, Moon Jae-in, oo ka dhacaya aagga milatariga ka caagan ee labada dal u dhexeeyaa.
Moon ayaa isna sheegay in uu rajaynayo in heshiis wayn ay ku gaaraan wada xaajoodkaas oo la filayo in ay xoogga ku saari doonaan in jasiirad la moodka Kuuriya laga dhigo meel nukliyeerka ka caaggan iyo in si rasmi ah loo soo af jaro dagaalka Kuuriya.
Markii hore ayaa Kim Jong-un waxa uu noqday hogaamiyihii u horeeyey ee cag dhiga ciidda Kuuriyada Koonfureed, markuu ka tallaabay aagga milatariga ka caagan ee labada dal u dhexeeya oo uu si rasmi ah ula kulmay madaxweyne Moon.
Labada nin ayaa si diirran isku gacan qaaday, kaddibna waxay ka wada tallaabeen xadka labada dal u dhexeeya oo waxay u gudbeen dhanka Kuuriyada Woqooyi, taas oo ahayd tallaabo ay ugu talo galeen in ay bixiso muuqaal togan.