15 sano kadib Garaadka guud ee SSC Garaad Jaamac Garaad Cali oo tagaya magaalada Laascaanood
Garaad Jaamac Garaad Cali oo ah isinka guud ee beelaha SSC ayaa maanta markii ugu horreysay 15 sano kadib tagaya magaalada Laascaanood.

Garaad Jaamac Garaad Cali ayaa ka qeyb galidoona shirweynaha aayo ka tashiga gobolka Sool iyo deegaanada la isku yiraado SSC ee ah Sool, Cayn iyo qeybo katirsan gobolka Sanaag.

Garaadka ayaa soo dhowayn ballaaran loogu diyaariyay magaalada Laascaanood, halkaas oo ay dhammaan ku sugan yihiin Isimada iyo cuqaasha SSC, iyadoo maanta lagu wado inuu furmo shirweynaha masiirka reer SSC.

Garaad Jaamac Garaad Cali waxaa magaalada Laascaanood ugu dambeysay sanadkii 2007, xilligaas oo Somaliland ay la wareegtay magaalada Laascaanood, kadib dagaallo dhexmaray iyaga iyo maamulka goboleedka Puntland.

Garaad Jaamac Garaad Cali wuxuu kamid yahay Isimada ku adag qaddiyadda midnimada Soomaaliya, wuxuuna katirsan yahay salaadiintii wax ka dhisay maamulkii Khaatuma ee faddhigiisu ahaa Buuhoodle.

Imaanshiyaha Garaadka ee Laascaanood, waxay kusoo beegmaysaa ku dhawaad muddo bil ah oo magaalada Laascaanood uu ka socday kacdoon lagaga soo horjeeday Somaliland.
Faahfaahino kasoo baxay dagaal culus oo ka dhacay Tuulada Ceelgorof ee gobolka Galgaduud
Warar dheeraad ah ayaa kasoo baxaya dagaal culus oo Xalay Tuulada Ceelgorof oo ka mid ah tuulooyinka hoostaga deegaanka Waxbo ee gobolka Galgaduud ku dhexmaray ciidamada dib u xureynta deegaanka iyo kuwa Al-shabaab.

Dagaalka ayaa la sheegay inuu yimid kadib markii dagaalamayaal ka tirsan Al-shabaab oo la tilmaamay iney qorsheeyeen in weerar ku qaadaan deegaanka Goobo oo ka tirsan degmada Maxaas, hayeeshee ay ciidamada dib u xureynta deegaanka oo ka war helay qorshahaasi u dib mareen Al-shabaab Saldhigoodii Tuulada Ceelgorof, islamarkaana ciidankii Shabaab oo kuso fashilmay weerarkii ay doonayeen in ay ku qaadaan deegaanka Goobo oo dib ugu soo laabtay Tuulada Ceelgorof mar qura dagaal qabsaday.

Qaar ka mid ah dadka deegaanka oo warbaahinta gudaha la hadlay ayaa waxay  sheegeen in dagaalka uu ahaa mid aad u xoogan oo la isku adeegsaday hubka noocyadiisa kala duwan oo aysan ogeyn khasaraaha rasmiga ah ee ka dhashay

Ciidamada dib u xureynta deegaanka ee loo yaqaano Macawiisleey ayaa Xalay adeegsaday farsamo ku cusub xeeladaha dagaalka oo aan horay uga dhicin dagaalada ka dhaca gudaha dalka.

Ciidamada dib u xureynta deegaanka ayaa kooxda Al-shabaab horay uga saaray deegaanada iyo degmooyinka dhaca Bariga gobolka Hiiraan