84. SHIIKHYAALE
Ciidamada Daraawiishta waxay ka koobnaayeen afar guuto oo isku xiran:
1.Maarreweyn, oo ahaa nimanka dagaalka u qeybsanaa, dibaddana wareega
2.Qusuusi, oo ahaa nimanka Daraawiish talada u hayey.
3.Gaarhaye, oo ahaa nimanka xarunta ilaaliya iyo laamaheeda.
4.Reer beedc, oo ahaa nimanka xoolaha dhaqaaleeya.
Intaasoo idil markii laysku qaybiyo waxay u qaybsanaayeen toddoba col, oo midba lahaa xoolo u gaar ah oo laga maamulayey xarunta weyn. Shiikhyaale, Golaweyne, Taargooye, Indhabadan, Miinaale, Dharbash, iyo Ragxun. Col cololkaas ka mid ah oo ahaa Ragxun ayaa geeloodii la dhacay, dagaalna looga adkaaday. Haddaba Sayidkoo colkaa dhaliilaya, col kalena ammaanaya ayaa wuxuu yiri:
Shiikhyaale1 gaade iyo col weyn, haatan laga gaarye
Goor iyo ayaan nimanku waa, gaardiyahayaane
Golweyne2 maantii la galay, gaaladii jebiye
Girligaanku waatuu la dhacay, Gureygii3 fiicnaaye
Taargooye4 kama soo gabbado, guuyadiis dhacane
Gaalaysku waa gelin hayaan, nimay la gaaraane
Indhabadan5 rag wada guurtiyo, geesiyaa dhalaye
Ninna uma garaabaane dan baa, looga gees maraye
Goobta Miinaalaan6 laga eryoon, Geydho iyo laane
Abidkood goob laysku galay, geeri ma la'aane
Dharbash7 Eebbahay baa galladay, goob u dirirkiiye
Abidkoodna ceeb lala guri galo, guri ma keenaane
Ragxuntii8 gafuurrada xumayd, taa la garan waaye
Geeloodii waa tuu la tegay, gucun Majeerteene!