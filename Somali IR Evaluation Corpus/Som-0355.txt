Aadan Galaydh wuxuu shirkii ugu jawaabey:
‘ “Waa lagu sugayey” waxaan idinka idhi: “Waa isugayseene
bilaan idiinka daraa”. “Wiilkaagi nin buu diloo mag baa laga
doonayaana” waxaan idinka idhi: “Wiilkayga haddii mag
la weyddiinayo, muxuu ragga isugu dilayey.” “Geelaagii hal
baa qabatayna” waxaan idinka idhi: “Geelaygu hal lagu daro
mooyee, hal laga saaro uma baahna”; haddiibase ay dhacdo oo
geelayga hal laga saaro, summaddii Reer Aadan Galaydh yaa ka
bi’inaya?! Sababtoo ah hal summaddii Reer Aadan Galaydh lihi
xero kale kama ololayso!’ Ka dibna wuu iska kacay. Wiilkiisii Cumar ayaa ka daba kacay, wuxuuna yidhi:
‘Aabbo hasha inaga bixi: oo saddex halba inooga bixi. Waa
marka horee ninka anigaa diley oo ma dafirsani; waa marka
labaade waa dhiig sokeeye, dhiigga sokeeyena lama haysto; waa
marka saddexaade haddii aad hasha diiddo anigaa lay dili oo
dib ii heli maysid.’
Aadan wuxuu wiilkiisii Cumar ugu jawaabey: ‘Waar naga aamus Alla ku
dooriye, xagguu ka baqayaa! Ifka laguma ciiline ma uurkii hooyadii baa
lagu ciilay’.
Markuu halkaas xaalku marayo ayaa la kala dareeray; nin kastina
hashiisii ayuu la noqday; ka dibna waxa guurtey beeshii uu ka dhashay
Aadan Galaydh. Meesha la magac baxday Balliga Cumar-Aji oo Buuhoodle
u dhow ayaa Cumar oo faraskiisii jeexa ku sii daayey, isna geed hoos fadhiya
si kedis ah u arkay col fardooley ah oo ka mid ah qoladii uu godobta ka
hayey, kaabigana u soo saaran. Cumar intuu boodey ayuu is yidhi faraska
ku dullaal, xagga kaluu u waydaartay oo bawduu ka jabay; colkiina waa soo
gaadheen oo warmahaa lagu boobey oo maydnimaa looga tegey. Galabtii
ayaa roob yari heley goobtii Cumar la dhigay. Iyada oo walwal yari soo
dhacay; Cumarna naftii ka gurmayso, ayaa koox ka mid ah qoladiisii isa soo
dul-taagtay, waxay yidhaahdeen: ‘Waar ninku inoo qaatami maayee aan la
dardaaranno,’ waxa caado ahaan jirtey in col kasta uu ku jiro nin gabyaa
ah, kiibaa lagu yidhi la dar-daaran ninka nafi kuma jirtoo inoo qaatami
maayee. Gabyaagii wuxuu yidhi:
Cirka da’aya Cumaroow ragbaan calaf u laabnayne
Malahay ciddaba waa la rogi nimanka Ciideede
Oo caara waran baa idlayn nimanka Ciideede
Carrigaaga jiif duul kalaa kuu ciyoon imane
Markaasaa la yidhi ‘la maad dar-daarmin ee ku noqo’, wuxuuna yidhi:
Hadda iyo haddeeda-han haddaan habaqle mayd muuqan
Wixii hagar ah Aakhiraba waad ka hadli doontaaye
Ifka igu habaar Cumar haddaan hibashadaa raagin
Markaasaa la yidhi haddaad la dar-daarantay, colkiina waxay yidhaahdeen
Cumar: ‘Maxaad nagula dar-daarmay?’ Cumar oo tii ugu dambeysey ka dig
leedahay ayaa yidhi:
‘Inaadeerkay hebel waxaad ku tidhaahdaan, ninkii aan diley ee
la ii diley ninkii ay isu jireen inta aynnu isu jirro, markii colkii kale