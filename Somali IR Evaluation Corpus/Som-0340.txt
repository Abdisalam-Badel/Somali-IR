Ciiddiyo baddoo kugu qarxaa caafimaad ma lehe
Maroodigu hadduu cadho is galo looma caal helo’e
Wiyil caratay cuun geeda laa looga cararaaye
Aar soo cargaagtamey wuxuu cunoba naafeeye
Cabdulle Xasan baa nagu yiqiin col iyo laystaane
Cayuun Buule waa nagu ogaa Caliyo Haaruune
Calan-Sidiyo Waysaysaniyo Cawro iyo Siigo
Calaa-teri fardii la gala hadhay ciilka muu ledo
Cali Shiriyo Dhahar baa ogaa ceebihii dhacaye
Cumar iyo Dubays ways ogayn ciiro dirirkiiye
Cashadii Gadh baa Reer Garaad nagu ciseeyaaye
Calaamooyin kale buu nafluhu nagu canaantaaye
Wallee dirir nagu caajiyaan caalamkaa jirine.
Cumar Daahir waa lagu yaqaan col iyo laystaane
Ina Caliyo Tuur waa waxaan ciidda hoos marine
Waa waxaan cadaabkiina tegin cudurna naafayne
Cidhifkii Madheedhlay dagaal culus ka geysteene
Cidba nimaan ka dhalanoo horweyn caydhsadaan nacaye
Ma shaluu carceeraa ka ridey cudud-yarow Khaalid
Allaylehe bagaa loo casiley ways cajebiyeene
Cabbaar erigi maadays miyaa curaddo loo toogtey
Jidh-jidh geelka caanka ah markay caaro yari duushay
Caallaan sidanne sow haan-garneyl laguma ciil beelin?
Sardan
Faarax Nuur
[Ismaaciil Aw Aadan ‘Jaajuumow’: Waxaan ka qoray cajalad uu duubay
Muuse Ismaaciil Galaal.]
Gabaygani wuxuu ka mid yahay kuwa colaadda dhiirri galiya, sababta uu
ku yimidna waxay ahayd Ogaadeen baa soo duulay oo wuxuu qaaday geel
Sacad Muuse leeyahay, geelaas oo la magac baxay Indha-Badane, kolkay
la guryo tageen gabayo badan oo tiiqtiiqsi ahna soo tiriyeen, hasayeeshee
aan lagaga dabatagin ayaa sannadkaa sannadkii ku xigay waxaa soo masayr
duulay colkii Ogaadeen ee geelii Indha Badane ka qaday. Siddeed kadin
oo Arab leeyahay ayey qaadeen; hase yeeshee kumay guulaysan ee geelii
waa laga dhacsaday; colkii soo duulayna, sida la sheegey, nin kama baxsan.
Kadibna Faarax Nuur oo colkaa watay ayaa gabaygan tiriyey: