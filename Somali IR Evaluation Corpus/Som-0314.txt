wax kasta oo uu rumaysan yahay ama uu fikrad iyo aragti gaar ah yeesho
mowqifka reer-tolkii baa ku khasab ah in uu raaco; waayo, tiisa shakhsiga
ah marna loo tirin maayo.
Sababtu waxa weeye, tolku wuxuu ahaa wadarta bulsheed ee uu qofku
noloshiisa dhinac walba la kaashado ee dhibaato kasta oo ku timaadda
uu ula irkado; nabadgelyada naftiisa, dadkiisa iyo duunyadiisubana ay, ta
Alle ka dib, ku tiirsan yihiin. Waxa kale oo uu u ahaa xayndaabka wadadhaqanka
(social interaction) iyo wada xidhiidhka bulshada uu ka tirsan
yahay una tirsan yahay ee uu kaalintiisa ka qaato, kartidiisana ka dhex
muujin karo sidaas darteedna magac iyo martabo u qalanta ku yeelan karo
dhexdeeda iyo debeddeedaba; waayo, nin waliba qadderinta uu reer-tolkii
ku leeyahay ayey dadka kalena ku qiimeyn jireen. Waxa kale oo uu tolku
ahaa waxa aqoonsiga is-ahaanta qofeed (personal identity) iyo bulsheed iyo
siyaasadeedba (social and political identity) sugaya laguna aqoonsado. Waxaa
lagula dhaqmi jirey oo reerkiisa lagu martiyi jirey oo baadida loogu celin
jirey, oo lagula xididi jirey magaca qolada uu ka dhashay iyo haybadda ay
qabaaâ€™ilka dhexdooda ku leedahay. Halkaas ayey ka soo jeeddaa awoodda
xoogga badan ee ay bulshada-tolliimo ku lahayd fal-dhaqanka qof kasta oo
iyada ka tirsan.
Kooxda isku qolada ahi ma ahayn oo qudh ah abtirsiin-wadaag ee isla
markiina waxay ahayd xeer-wadaag. Xeerkaasi ma ahayn sharci qoran ee
wuxuu ahaa heshiis dhaqameed ku saabsan xidhiidhka iskaashiga, isuhiillinta
iyo wadajirka kooxda abtirsiin-wadaagta ah gudaheeda ka dhexeeya
iyo, isla markaana, xidhiidhka kooxaha kala qolada ah ee daaqa iyo ceelka,
isugu yimaada, colaad iyo nabadna ku kulma.
Qolo kasta oo magac Reer-Hebel sheegata waxaa isku xidha ee mawqif
iyo ficil mideysan u yeela waxaa u horreeyey, uguna mudnaa, colaadda
iyaga iyo qolo kale ka dhaxaysa; waxay isku darsadaan oo ay si buuxda iyo si
isku mid ah u wada tirsadaanna waxaa u mudnaa, cududdooda dagaalka.
Sidaas darteed kooxda qabiilo marka laga eego dhinaca xeer-dhaqameedka
isku xidhaya9 waxa la odhan karaa, waa bulsho isu bahaysatay dagaal ay
la gasho kooxo qabiilooyin kale oo ay geela kala dhacaan, daaqana kala
riixanayaan.
Xidhiidhka kooxaha kala qolada ah ka dhexeeyaa wuxuu ku dhisnaa
oo colaaddooda iyo nabaddoodaba kaalin kama dambeys ah ka geli jirey
xoogga dagaalka ee qolo waliba leedahay, taasoo ahayd faraha ama tirada
ragga gaashaanqaadka ah iyo saanadda dagaalka ee qolo waliba heli karto.
Quwadda qabiillo waxay ka mid ahayd waxyaabaha qaayaha weyn leh ee
cid waliba jeceshahay in ay yeelato; waxaa loo arkayey, ayna ahayd runtii,
waxa qudh ah ee suuro-geliya in qoladu hanato dhulka daaqeeda iyo ceelka