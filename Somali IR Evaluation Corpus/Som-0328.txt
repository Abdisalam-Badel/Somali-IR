bulshada xoolo-dhaqatada Soomaaliyeed; mar haddii akhristuhu kala soo
bixi karana tusaalooyinkaa kooban baannu kaga gudbaynaa.
Kaalin-gudasho kale oo ay maansadii colaadda iyo nabadda bulshadaasi
lahayd waxa ka mid ah, saamaynta go’aanka siyaasadeed ee qabiilladeeda.
Marar badan waxay tixda maanso ahayd mikirifoon dadka dhexdooda ka
yeedha oo arrin cusub ku fura dood una hoggaamiya inay qabiilku go’aan
ka qaato. Gabayaagu mar uu ku guulaysto iyo mar uu ku guuldarraysto
labadaba way dhici jirtay; hayeeshee kaalintaa doodda siyaasadeed mar
walba maansadu way qaadan jirtay.
Tusaale ahaan, Cali-Dhuux Aadan tixdiisa Doollo wuxuu uga dan lahaa
in uu wax weyn ka beddelo xaaladda siyaasadeed ee ku saabsan xidhiidhka
qabaa’ilka ku kulma degaanka uu ka hadlayo, gaar ahaan qaybo ka mid
ah Ogaadeenka iyo Isaaqa. Si gaar ah wuxuu rabay in uu abuuro colaad
Ogaadeen oo ku wajahan Isaaqa; sidaas darteed, wuxuu abbaar ka dhigtay
in uu doodda siyaasadda dhex geeyo Ogaadeenka si ay mawqifkooda
Isaaqa ku saabsan u beddelaan. Waxa la mid ah Salaan Carrabay tixdiisa
Mayn oo uu isna uga socday in uu colaad ku beddelo xidhiidhka nabadeed
ee wakhtigaa ilaa xad ka dhexeeyey qabaa’ilka Togdheer wada-dega.
Tusaale kale waxa weeye, Faarax Nuur tixdiisa Kala-Quusasho waxa
keenay arrin cusub oo dooddiisu dhex timi reer-tolkii, isna uu rabay in aan
waxba laga beddelin mawqifkii hore ee ahaa colaadda. Sidaas darteed,
tixdaasi waxay saamaysay mawqifkii siyaasadeed ee taagnaa waxayna u
hoggaamisay in aan colaaddii markaa taagnayd waxba iska beddelin.
Tusaale kale oo muhiim ahi waxa weeye Saahid Qamaan iyo tixdiisa Sinnaan.
Tixdaasi waxay ku saabsan tahay arrin siyaasadeed oo aad u muhiim ahaa
oo qolada uu Saahid Qamaan ka dhashay ka dhex taagnaa wakhtigaas,
kaas oo ku saabsanaa mansabka suldaanka iyo nin markaa laysku hayey in
laga qaado oo laga wareejiyo. Taas ayuu Saahid Qamaan qabiilkiisa tixdan
ugu soo bandhigay dooddiisa ku saabsan ninkaa iyo suldaannimadiisa.
Aw-Jaamac Gacanlow isna tixdiisu waa sidaas oo kale oo waxay u socotaa
mawqifka siyaasadeed ee dhex yaallay qolada uu ka dhashay iyo qolada uu
la hadlayo.
Mar kale maansadu waxay qaadan jirtey kaalinta borobagaandada iyo
faafinta mawqifka siyaasadeed ee qabiillada, waxayna ahayd weel gudbiya
aragtida qabiillada iyo faanka qabiilka. Waxa u tusaale ah, tixaha Sardan
(Faarax Nuur) Habbis (Maxamuud Daalin) Warka Baar-Dilaacsadey (Xarbi
Ismaaciil).
Marka ay maansadu ugu dhow dahay xidhiidh toos ah oo ay la yeelato,
tusaale ahaan, colaadda waa marka ay noqoto hubka ereyga ee lagu dagaal
galo, markaas oo ay dhinaca ay la jirto u ahayd guubaabo. Mar walbana,
suugaanta bulshada aynu ka hadlaynaa waxay tu kale oo dhan kaga duwan
tahay, sida tooska ah ee ay ugu xidhnayd ugana turjumaysay bulshada ay ku
abtirsanaysay iyo waayahay ku noolayd.