waraabkeeda iyo nabadgelyada xoolaheeda. Isla markaa haybadda qabiil
kastaa ku leeyahay qabaa’ilka dhexdooda waxay ku xidhneyd culayska
quwaddiisa dagaal.
Waxyaabaha arrintaas ka dhashay waxa ka mid ah waxaynu ku magacaabi
karno xaqa, xoogga ama xaq-siinta xoogga (the right of force). Waxaannu uga
jeednaa in xuquuqda cid kasta loo oggol yahay noqoto intii xooggeedu u
gooyo. Sidaas darteed, xoolaha la dhaqdo waxa lagu xero-gashanayey oo
lagu xalaashanayey waxay ahayd xoogga tolka; marka la kala dhacana waxa
lagu soo ceshanayey xoogga tolka; haddii la kala garqaatana waxay sababtu
ahayd iyadoo dhinacyada is hayay ay quwad ahaan isu aqoonsadeen isuna
qaddariyeen. Waxay laba qolo xeer dhigan jireen, kuna wada socon jireen
qodobada ay ku heshiiyeen, markii ay quwaddoodu is celiso ee isu dhiganto.
Haddiise uu miisaankaasi dhaco oo uu dhinac u ciiro ayna laba qolo oo isku
deegaan ahi kala quwad bataan, sababtu wax kasta ha ahaatee, istixgelintii
iyo nabaddii dhexdoodu way wiiqmi jirtey.
Arrintani waxay keeni jirtey in qolo waliba xiisayso in ay qabaa’ilka kale
u muujiso xooggeeda iyo dagaalyahannimadeeda; taasina waxay keenaysay
in dagaalku mar walba si fudud uga dhex dhaco qabaa’ilka dhexdooda;
waayo, waxay rumaysnaayeen in aan dhiig, dhaqan iyo dhaqaale toona loo
nabad gelineyn haddaan xooggooda iyo dagaalkooda wax laga arag. Waa
meesha uu u dhacayo hogo-tusaalaha maahmaahda tidhaahda: ‘Nin aan
warankaagu gelin weedhaadu ma gasho’.
Bulshadaas midnimadeeda dhabta ahi waxay aad iyo aad uga muuqan
jirtey xaaladda ay dagaal kula jirto qolo kale, arrin kasta oo kaleba way
dhici jirtey in dooddeedu dheeraato, murankeeduna bato, taladeedana
hore loogu heshiin waayo, ta dagaalkase, sida badan laguma raagi jirin,
lagumana kala baydh-baydhi jirin. Sidaas darteed colaadda iyo nabadda,
haddii la is barbar dhigo, waxay labaduba ka mid ahaayeen, kaalin muhiim
ahna ku lahaayeen habka qiyamta ama qaayo-soorka dhaqanka bulshada
aynu ka hadlayno. Hayeeshee labada midba heer buu kaga jirey habkaas.
Nabaddu waxay ahayd himilada joogtada ah iyo hirashada hiyiga dadka.
Waxay ahayd samaanta nolosha ee loo hadal-haynta badan yahay; bartii
laba ku kulantana horta lays weyddiiyo. Duruufta bulshadaas haybta
abtirsiinta qabiilo ku kala qaybsan, ee daaqa iyo biyaha dhulka qarfada ah
u badan ku hardamaysa, awood suldad habaysan oo ka dhaxaysaana aanay
kala hagaynin, nabaddu waxay noqotay himilo wacan oo ay sugiddeeda iyo
joogteynteedu adag yihiin. Ficilka dagaalku sidaas darteed ma ahayn, sida
la moodo, wax si walba uga soo horjeeda nabadda, ama burinteeda looga
jeedo. Bal wuxuu qolo kastaba u ahaa tab iyo farsamo ay nabaddeeda gaar
ahaaneed ku xaqiijineyso.
Bulshadaa tolliimo dadku, gaar ahaan raggu, siyaalo badan buu ku kala
martabo roonaa; tusaale ahaan, waxyaabaha lagu kasban jirey xurmada
bulshada waxaa ka mid ahaa, doodda, deeqda, dulqaadka, garashada