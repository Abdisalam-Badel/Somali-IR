18. TEBIYA OO GEEYA
Xarunta Daraawiishta oo ku taal dooxada la yiraahdo Cadadheero, geeli iyo xoolihiina Nugaal gudaheeda fadhiyaan oo ay Daraawiishina ku xeeran tahay ayaa col xooladdoon ah Bile Samatar Cismaanna madax u yahay, kana soo duulay Bari iyo boqor Cismaan soo kor fariisteen. Dabadeed niman korjooge ahaa oo Daraawiisha ayaa colkii arkay, markiisna ka soo digey. Subixii dambe Daraawiish oo ciidansatay iyo colkii oo weerar ah ayaa is helay, halkaas waxaa lagu wiiqay ciidankii Bile, isagiina waa la qabtay. Sayidku gabay gaaban oo uu arrintaas ka mariyey, wuxuuna ku yiri:Inaan Bile1 tagoogaha ka xiray, tebiya oo geeya
Inuu xaarka taallada ka dhigay, tebiya oo geeya
Inaad gaalo taag daran tihiin, tebiya oo geeya
Labamaarre2 inuu tiirsan yahay, tebiya oo geeya
Shanle-Dheere3 inuusan wax tarayn, tebiya oo geeya
Cabdirixiin inuusan tol helin, tebiya oo geeya
Daraawiishi inaysan turayn, tebiya oo geeya
In Astaadku tiir dhaaban yahay, tebiya oo geeya