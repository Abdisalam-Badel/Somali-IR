Dowladda Soomaaliya oo sheegtay in todobaad gudahiis Al-shabaab ka dishay in ka badan 300 oo dagaalame
Wasiirka Wasaaradda Warfaafinta Xukuumadda Fedaraalka Soomaaliya Daa'uud Aweys oo goordhaw shir jaraa'id u qabtay Warbaahinta ayaa shaaca ka qaaday in howlgaladii ugu dambeeyay ee ka dhacay gudaha dalka lagu dilay in ka badan 300 oo ka mid ah dagaalamayaasha kooxda Al-shabaab.
Wasiirka Warfaafinta Soomaaliya oo uu garab taagna Ergayga Midowga Afrika Danjire Souef Mohamed El-Amine ayaa sheegay in tiradaasi Al-shabaab looga dilay howlgalo ka dhacay todobaadkan deegaano ka tirsan maamulada Galmudug, Hirshabeelle, Koonfur Galbeed iyo Jubbaland, islamarkaana ciidanka ay kula wareegeen deegaano cusub.
Isku geynta tirada Khawaarijta laga dilay howlgaladii dhacay todobadii maalmood ee la soo dhaafay waxay gaareysaa 323 xubnood.Taas waxay muujineysaa in ciidamada dowladda oo kaashanaya shacabka ay horumar weyn ka gaareen dagaalka lagula jiro Khawaarijta” ayuu yiri Waasiir Warfaafinta Daa’uud Aweys.
Daa'uud Aweys ayaa sidoo kale xusay in howlgalada ay haatan ka bilawdeen deegaanada maamulada Koonfur Galbeed iyo Jubbaland, iyada oo la fulinaayo amarkii madaxweynaha dowladda Fedaraalka Xasan Sheekh Maxamuud ee ahaa in si deg deg loo bilaabo wajiga labaad ee howlgalada ka dhanka ah Shabaab.
Maxkamadda ciidamada oo 5 sano oo xabsi ah ku xukuntay odayaal heshiis lasoo galay Alshabaab
Maxkamadda ciidamada qalabka sida ee Soomaaliya ayaa maantay 5 sano oo xabsi ciidan ah ku ridday odayaal dhaqameed Alshabaab heshiis kula soo galay degmada Xarardheere ee g0bolka Mudug.
Odayaashaan ayay ciidamada amniga Cadaado kasoo xireen December 27-keedii ee Sanadkii tagay, kaddib markii ay jebiyeen amar dowladda kasoo baxay oo ahaa in aan lala macaamili karin Shabaab.
Odayaasha xukunka lagu riday ayaa lagu kala magacaabaa, Cumar Maxamed Jimcaale Aadan (Cumar Faniinte), Cali Axmed Xayle Caraalle (Cali Yare) iyo Sugaal Warsame Cali Yarow.
Waa xukunkii  ugu horeeyay ee lagu riday dad la macaamilay Alshabaab, waxayna kusoo beegmaysaa xilli dowladda Soomaaliya ay sheegtay in cid kaste oo Shabaab la macaamisha lala xisaabtamayo.
Waxay sidoo kale maxkamaddu ku xukuntay in ilgaar ah lagu hayo odayaashaan, sida uu sheegay Xasan Cali Nuur Shuute, guddoomiyaha Maxkamadda Ciidamada.
Odayaashan oo dhawaan maxkamadda lasoo taagay ayaa ku doodayay in heshiiska ay lasoo galeen Alshabaab uu ahaa heshiis been abuur ah oo ujeedadiisu ay ahayd inay Shabaab kagasoo daayaan dad u xirnaa.
