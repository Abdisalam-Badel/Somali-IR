Xidhiidhka Tolliimo
Tolku sidii aynu soo sheegney wuxuu ahaa quwadda aanu qofna dhaafi
karin ee uu go’aankeeda u hoggaansamo, haddii uu rabo iyo haddii kaleba.
Haddii uu jiro nin ama dhowr nin oo aan ku qancin waxa tolkood isku
raacay ee heshiis ku galay, waa lala hadli jirey oo waxaa la hoga-tusaalayn
jirey danta ku jirta go’aanka tolku isku raacay. Ninkii diida, haddii laga baqo
in uu ku kaco fal nabadda wax yeelaya, xoog iyo farsamo kaleba waa lagu
qaban jirey; mar walbana waxaa lagu khasbanaa go’aanka tolku isku raaco.
Waayo, jiritaanka qofka iyo danihiisu dhinac walba waxay ku xidhnayd
tolkii; mana uu helayn meel uu tolkii uga kacayo oo uu ka helayo ilaalinta naftiisa, maalkiisa iyo xurmada qof ahaantiisa. Sidaas awgeed, maadaama
uu tolku ahaa waxaan laga maarmin waa loo wada hoggaansami jirey.
Isla sida uu ugu dhago-nuglaa qayla-dhaanta dagaalka iyo muusanowga
tolkii ee uu naftiisa ugu hurayey, ayuu aakhirka qof waliba, heshiiska
nabadeynta ee tolkii galana u aqbalayey. Halkan ayey ka muuqataa
ulajeeddada halhayskan odhanaya: ‘Nin waliba wixii reer-tolkii yahay ayuu
yahay’. Waxaa laga wadaa in aan ninna ka bixi karin ama gooni ka noqon
kareynin aragtida uu tolkii qabo iyo mowqifka uu qaato; waayo, xataa
haddii uu ta tolkii wax ka duwan qabo, looma tirinayo, waxna laga soo
qaadi maayo. Wixii tolkiis yahay kama baxsanayo. Taas ayaa nin walba ku
khasbaysey in uu tolkii raaco. haddii arrintu faraha ka baxdo ama labada qolo ee is hayaa dhexdooda ka
heshiin kari waayaan.
Si kastaba ha ahaatee reeraha kale ma daawan jirin dagaalka agtooda
ka dhacaya ee waxay geli jireen ergo aan baaqa nabadda ka nasan. Marka
ay nabaddu soo dhowaatana way isugu yeedhi jireen oo u shir qaban jireen
weyna dhexdhexaadin jireen; sidaas ayeyna beelaha kale kaalin lagama
maarmaan ah uga qaadan jireen nabadeynta labada qolo ee dagaalladu
dhex maraan.10
Marka nabadda, mabda’ ahaan iyo mowqif ahaanba, loo soo wada
debco ee ay taladeedu qolo walba ka soo ururto, markan waxaa la raaci
jirey hab-dhaqankii shirkii geedka ay odayaasha beeluhu isugu iman jireen,
halkaas oo wixii dhacay iyo wixii ka dhashayba lagaga doodi jirey, habkaas
ayaa mushkiladda colaadda loo daaweyn jirey nabaddana lagu soo celin
jirey.
Hase ahaatee, sidii aynu hore u nidhi bulshadaasi waxay ka koobnayd
kooxo kala wada madaxbannaan oo ku loollamaya khayraadka kooban
ee degaankooda, aanayna dhex joogin quwad ka wada xoog roon oo
dammaanad qaadda hirgelinta amniga dhexdooda.
Iyadoo sidaas ah haddana bulshadaas dhaqankeedu kama madhneyn
waxyaalo nabadda xejiya intii waayaheedu ay u suuro geliyaan.
Ugu horreynta heshiiska nabadeed ee la wada galaa wuxuu dhab u hirgeli
jirey marka qolo walba rabitaanka nabaddu ka dhab tahay. Waayo, sida
badan, cidina cid ma khasbeynin ee marka la wada rabo nabadda ayuun
baa loo wada hoggaansami jirey; inta ka horreysana waxaa socon jirey
dhaqdhaqaaqa nabad-doonka iyo ergada, haddii kale oo aanu rabitaanka
nabaddu heerkaas gaadhin heshiisku wuu adkaan jirey, haddii la gaadhana
ma hirgeli jirin.
Joogteynta nabadda la wada gaadhay waxaa wax badan suurogelinayey
oo lagu tilmaami karaa awooddii ay beelahaas nabaddoodu ku tiirsaneyd
arrimahan soo socda.