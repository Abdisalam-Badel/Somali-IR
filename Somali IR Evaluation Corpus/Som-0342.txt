Mitid Fara Yar
Aw Jaamac Gacanlow
[Axmed Aw Geeddi: waxaan ka qorey Cabdullaahi Aw Jaamac Xaaji Xasan.]
Faydan oo ka mid ah jilibbada ugu yaryar Ciise Muuse, waxay gaashaanbuur
ahaayeen Reer Wacays oo ka mid ah jilibbada Ciise Muuse ugu badan, oo
suldaankana lahaa. Haddaba Aw-Jaamac Xaaji Xasan oo ku magac dheeraa
Aw-Jaamac Gacanlow oo ka dhashay jilibka Faydan, ayaa wuxuu dareemay
in aanay Reer Wacays wax tixgelin ah siineynin qoladiisa. Sidaas darteed
wuxuu tiriyey gabaygan:
Marka hore ma maagee dadkaan wada murwaadaaye
Marse hadday macaan iyo tollimo muuno kala waydo
Ay murugto xaajadu nimaan maarsan baan ahaye
Maadhiinka goortaan cuskado fule madhoodhowye
Muuqayga goortuu arkuu madaxa laabaaye
Miyirkayga anigoo qabaan magane toogtaaye
Anigoo makalay buu tukuhu muruqyo goostaaye
Halkaasaan maryaha kaga furtaa miilo-gaabyada’e
Minawaar shixnadan oo dagaal lagu malaynaayo
Madaafiicda oo loo calaqoo macallinkii joogo
Mid yar oo muquuraaya baa meel ka dhaawaca’e
Mawjaduhu markaasay liqaan mood wuxuu sidaye
Maroodiga mas laayaana baa maaga oo dila e
Miciyaha libaaxba halyey wow mashxaradaaye
Midh kabriidi meel lagu qabtuu murux ka yeelaaye
Mitid fara yar midhihii bataa kama macaashaane
Kol hadday mishiinnadu qarxaan mawdka loo simane
Ismaroorintaa Reer Wacays mahadin maayaane Qoorriga Afmeer iyo Si-Godan, Qoda-La’dii Tuurta
Qar-waraabe iyo Boorrintay karantu qoynaysey
Qool-Cadiyo Laan-Dheer halkay qun uga foofaysey
Meeshiyo qiyaamaha intaa qodaxi waa taalle
Ka qamaadney qoolkiyo wankii qarada weynaaye
Qol-qolkaan isaga muuqanniyo qayd la wada ooto
Qadhiidhka iyo daankaannu nahay qaranka Guuleede
In aan haatan kala quusannaa Qaaddir soo rogaye
Qatadeennii kala raysanniyo qaxarki Shayddaane
Waar-yaadha kala qaadanee qoommamo la’aada