Millateriga Somaliland oo ka hadlay ciidamo hubaysan oo la sheegay in ay Laascaanood soo galeen
Taliyaha Ciidanka Millateriga Somaliland Nuux Ismaaciil Taani, ayaa sheegay in maamulka gobolka Sool uu gacanta ciidanka ku jiro, waxaanu beeniyay warar sheegaya in ciidamo hubaysani ay Laascaanood soo galeen.

Taani oo ka hadlayay madal ay kula sugnaayeen saraakiil sar sare oo ciidamada ka tirsan, ayaa sheegay in nabadgalyada gobolka Sool gacanta ciidanka ku jirto, isla markaana gaadiid kii gaashaanaa ee garaadada soo galbinayay ay ahaayeen kuwii ciidanka.

"Waxaanu shirkan jaraa'id u qabanay in aanu halkan ka cadayno, in nabadgalyada guud ee magaalada Laascaanood ay gacanta ugu jirto ciidamada qaranka, baabuurta garaadada soo dhawaynaysay, waxay ahaayeen baabuurtii ciidankanqaranka" ayuu yidhi Taliye Taani.

Waxa uu sheegay in ay sida u yeeleen si gaadiid kale aanu gobolka usoogalin kadibna aanu amniga u dhaawicin, waxaanu sheegay in wararka sheegaya in baabuur ciidan ay garaadadu wataan ay yihiin waxba kama jiraan.

Waxa uu inta ku daray in shirwaynaha la qorsheeyay in beelaha gobolku ay Laascaanood ku yeeshaan uu ciidanku amaankiisa sugi doono.

"Shirwaynaha dhaqanka ee gobolka ka dhici doona, cida nabadgalyadiisa sugaysa waa ciidamada Qaranka  Jamhuuriyada Somaliland ee gobolka ku sugan"

Waxa uu sheegay in ciidanku aanu dhag u dhigi doonin hadalo uu ku tilmamay deel qaaf oo dadka qaarkood ku hadleen, waxaanu sheegay in ciidanku uu shaqadiisii caadiga ahayd wadan doono.

Taliyuhu waxa uu shacabka gobolka Sool  usoo jeediyay, in ay nabadgalyada ilaashadaan, waxaanu sheegay in hadii nabadgalyadu meesha ka baxdo ay nolosha oo dhani burburi doonto.