Kaalin tii Suugaan ta
Inkasta oo aanay suugaantu ahayn sababta tooska ah ee colaadda iyo
nabadda haddana lama dafiri karo xidhiidhka ay labadaba la lahayd.
Hayeeshee, marka si guud loo eego suugaantu xidhiidhka ay la lahayd
dhammaanba dhinacyada bulshadaas ayey colaadda iyo nabaddana la
lahayd.
Waxaynu odhan karnaa, suugaantu waayadaas waxay ka dhigneyd sidii
muraayad ka muuqaal celinaysa dhaqanka bulshada xoolo-dhaqatada
reer-guuraaga Soomaaliyeed; waxay ahayd weelka ay dadkaasi ku shubaan
dhaxalka waayo-aragnimada ay taariikhdooda ka kasbadeen.
Ta gaar ahaaneed ee ku saabsan mawduuca hadda ina horyaal,
tusaaleyaalka suugaaneed ee halkan ku qorani waxay si la yaab leh uga
muuqaal celinayaan dhaqankii colaadda iyo nabadda ee ay bulshadaasi
hiddaha u lahayd; waxayna siyaalo kala duwan u cabbiraysaa sidii ay
bulshadaasi u arkaysey adduunka ay ku noolayd dhinac kasta oo uu
leeyahayba; mabaa’diidii iyo qiyamtii ay ku dhaqmaysey iyo wixii ay ku
hiranaysey intaba. Haddii aynu si kooban meelo uga tilmaanno, waxa
suugaanta halkan ku qorani ina tusaysaa qiimaha xidhiidhka tolliimo,
hiillada tolliimo, mabda’a quwadda tolka iyo kaalinta ay intuba ku lahaayeen colaadda iyo nabadda bulshadaasi. Tusaale ahaan, Cali-Dhuux
Aadan tixdiisa ah Doollo, ujeeddadiisa tirtirsiga ah wuxuu u adeegsanayaa
oo uu qolada Ogaadeen ku dhiidhi gelinayaa mabda’a hiillada tolliimo.
Sidaas darteed, wuxuu ku celcelinayaa xusuusinta rag la laayey; waxa
kale oo uu ku nuuxnuuxsanayaa dhaliisha dagaalyahannimadooda uu u
jeedinayo, wuxuuna ku canaananayaa xoogga cududdooda dagaal oo uu
leeyahay way ugu aari waayeen ragii la laayey, dhulkooda iyo xoolahoodana
way ku dhacsan waayeen. Macnahan oo kale waxa muujinaya baydadka
odhanaya: