TPLF oo sheegtay inaysan hubka dhigayn ilaa Eritariya ay ka baxayso gobolka Tigray
Afhayeenka TPLF Getachow Reda ayaa mar uu Warbaahinta la hadlayay waxa uu sheegay in dagaalyahannadoodu aysan hubka dhigi doonin ilaa Ciidamada Eritariya iyo kuwa degaanka Axmaaradu ka baxaan dhulka Tigray.

Afhayeenka ayaa sidoo kale sheegay in Ciidamada Eritariya ay xad gudubyo dagaal ka gaysteen gobolka Tigray intii uu socday dagaalkii u dhaxeeyay TPLF iyo dowladda Itoobiya, isala markaana ay haboon tahay in lala xisaabtamo Eritariya waa siduu hadalka u dhigay Afhayeenka TPLF.

TPLF iyo Eritariya ayaa muddooyin badan waxaa ka dhaxeeyay colaad aad u dheerayd, siiba xilligii ay TPLF majaraha u haysay hoggaanka dalka Itoobiya, wakhtigaa oo dagaalkii u dheeraa uu labada dhinac ku dhex maray dhinaca xuduudda Itoobiya iyo Eritariya.

Intii uu isbaddalku ka dhacay dalka Itoobiya Abiyi Axmed ayaa heshiis la galay dowladda Eritariya, intaa wixii ka dambeeyay waxaa dagaal uu ka dhex qarxay TPLF iyo dowladda Itoobiya oo gacan ka helaysa Ciidamada Eritariya oo markii horeba colaad adag ka dhaxaysay TPLF.

Eritariya aad ugama hadlin heshiiska ay dhawaan gaareen dowladda Itoobiya iyo TPLF, waana midda shakiga weyn galisay TPLF oo markan go'aansatay inaysan hubka dhigin ilaa Eritariya ay ka baxayso dhulka Tigray, waxaa xusid mudan intii uu dagaalku socday Eritariya ayaa qabsatay dhul ku yaal gobolka Tigray oo Eritariya ay ku doodayso inay iyadu leedahay, sidoo kale Ciidamada gobolka Axmaarada ayaa iyaguna Tigray dhul ka qabsaday ay iyaguna ku doodayaan inay iyagu leeyihiin dhulkan.

Isu soo duuboo dowladda Itoobiya waxay dhankeeda sheegaysaa in arrinta Eritariya dib laga xallin doono, balse marka hore xuduudda dhinaca Eritariya lagayn doono Ciidamada Faderalka Itoobiya si ay u sugaan amniga aaggaas.