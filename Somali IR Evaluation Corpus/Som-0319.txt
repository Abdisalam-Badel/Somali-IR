la isa-soo hor fadhiisto lana wada hadlo oo la heshiiyo lana kala gar-qaato
oo laysu garaabo.
Sidaas darteed, waxa la odhan karaa, bulshadaas qabaa’ilka reerguuraaga
soocan ahayd, qolo walba nabaddeedu waxay in badan ku
xidhneyd dagaalkeeda, fikrad ahaanna sidaas ayey rumaysnaayeen, oo
waatii aynu maahmaahdeeda hore u soo sheegney.
Marka afraadna, haddii bulshadaas uu xoogga cududda dagaalku
kaalinta kama dambeysta ah ka gali jirey xidhiidhka qabaa’ilka dhaxdooda,
qolo kastana xuquuqda ay heli karto ee ay dhab ahaan u yeelan kartaa
inta badan ku xidhneyd xooggeeda, waxay ku dhaqmi jireen oo ay nabadda
salka ugu dhigi jireen habka isbahaysiga reeraha ama jibsinaha qabiilada,
kuwooda laga tirada badan yahay oo inkasta oo aanay abtirsiin gaar ahi
isu keenin xeer mideeya wada geli jirey, sidaana ku noqon jirey xoog mid
ah oo qolo magac leh ah, una dhigma xoogagga kale; ka dibna sidaas lagu
tixgeliyo. Runtii, mar haddii aanu xidhiidhka wada dhalashada abtirsiintu
keenaynin kooxo is tiro le’eg, waxay bulshadaasi jideysatey habka isu-tagga
gaashaanbuurta ah ee xeer-wadaagta ah, kaas oo ahaa hab lagu xaqiijinayo
isu-dhiganka xoogga dagaalka ee qabaa’ilkaas; taas oo ay nabaddu u
baahnayd.
Marka shanaadna, dhaqanka nabadeed ee bulshadaasi ku dhaqmi jirtey
waqtiga dagaalka, waxaa ka mid ahaa dhaqanka xeerka biri-ma-geydada
oo ahaa mid faraya in la xarrago dagaallamo oo dagaalka dhexdiisa guud
ahaan laga dhawrsado falxumo dhammaanteed, sida kufsiga haweenka,
ama guryaha oo la galo oo wixii hoos yaalla la gurto, iyo ta ugu muhiimsan,
in la dhawro oo aan waxba loo geysan dadka biri-ma-geydada ah oo ay ka
mid yihiin odayga taliya, culumada diinta, gabayaaga iyo dadka jilicsan ee
aan dagaal geli karin sida dumarka, carruurta, naafada iyo dadka gabowga
la tamar beelay iwm. (tafaasiil intaa ka badan ka eeg Guddiga Caalamiga
ah ee Laanqayrta Cas 1997).
Dhaqankan sida muuqata waxaa loo jideystey oo looga dan lahaa in
aanu dagaalku reebin raad-xumo iyo nabarro gocoshadoodu raagto oo
nabadda waqtiga loo baahan yahay isku gudba. Sidaas darteed wuxuu
dhaqankani u faa’iideynayey nabadaynta dambe ee beelaha isdilaya.
Ta noogu dambeysa ee aannu qodobkan kaga hadhayno waxa weeye:
nabadda beelaha qabaa’ilka aynu ka hadlaynaa, waxay lahayd hab iyo dow
loo raaco (institution and norms) iyo cid u hawl gasha oo kaalin-gudashadeeda
laga filo, laguna qadderiyo. Tusaale ahaan, wixii colaaddu ka kacday, wixii
ka dhashay ee dhibaato ah dhinac walba ha ka jirtee, giddiba waa la soo
bandhigi jirey; si ballaadhan iyo caddaanna waa looga wada garrami jirey;
wax ku jirana lagama tagi jirin, wax aan ku jirinna laguma dari jirin; waxayna
odhan jireen ‘milil dusha lagama dhayo’. Aakhirkana waxay kaga heshiin
jireen wixii xeer hore uga yiilley; xaajadii ugub ah ee dhacdadeedu ku cusub
tahayna caqligooda ayey la kaashan jireen.