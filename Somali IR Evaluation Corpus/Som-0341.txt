Kala-Quusasho
Faarax Nuur
[Ismaaciil Aw Aadan ‘Jaajuumow’: Waxaan ka qoray cajalad uu duubay
Muuse Ismaaciil Galaal.]
Gabaygani waa ka mid yahay gabayada dhiirri-gelinaya colaadda sababta
dhalisayna waxay ahayd: mudda dheer ayaa dagaal ka soo dhex socdey
labada qabiil ee isku degaanka ah ee Ciidagale iyo Arab. Ka dibna, sida la
sheegay, Ciidagale wuxuu la shiray jilibbo Arab ah, si loo heshiiyo loona soo
afjaro colaadda raagtay ee aafaysey labada qoloba. Haseyeeshee Faarax
wuxuu arrinkaa u arkay heshiis lagu dagayo Arab oo aan Ciidagaluhu
daacad ka ahayn. Dabadeedna gabaygan caanka noqday ayuu ka tiriyey,
wuxuunna yidhi:
Nimuu qaamudkiisii galoo qalinka loo gooyey
Jeeruu qolfaaluhu nin weyn qadada weydaarsho
Waa qaafil jeeray indhuhu qac u yidhaahdaane
Qabkii weli ma dhigin Ciise Dhamal laysku qoonsadaye
Oo waxay qarqoor leeyihiin waxaan qoyaamayne
Haddaan nabadda loo wada qasdiyin wayska qiil jabane
Waataa raggii qoomanaa qaar xabaal yahaye
Goormaad run uga qaadataan qaan yaraa nabaddu?
Qabdi hadalka lagu laakimaan qaar ka saamiciye
Waa lagu qiyaamaynayaa Arabka qaaroowe
Bal qilaafka daya geeddigaa idin qaddaacaaya
Qayrada xaggee lagu wadaa Qadow ka meerayso?
Qaandhaawohoodii maxaa qoriga loo siiyey?
Qaalmaha rasaastii maxaa loogu wada quudhay?
Qosol been ah fool wada qayaxan qiil an garanaayo
Booraan afkii laga qafiley qabarna hooseeyo
Qusur oodan shebeg laysu qubay qoolad iyo xeelad
Qullaab iyo kullaab iyo lacaaf laysku qabanaayo
Qayaamada kobtaa daahiraan qun ugu soo jeedo
Doqon baa halkii lagu qatali qoorta soo dhigane
Maanaa mindiyo lay qarshaa laygu qali doono
Sidee baan qanboosha u cunaa qabiska waabayda!
Qaafada Ismaaciil Jibriil qoonka Sacad Muuse
Awalkaannu qaadhaanka guud qayb wadaag noqonn’e
Qaaliga Albaasaan ka dhigi qaadhka naylaha’e
Qajajuu ha dilo geelayaga qululka dayreede