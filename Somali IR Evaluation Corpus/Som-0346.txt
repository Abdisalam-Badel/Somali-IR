Hormada 2aad : Maansada Nabadda
I: Nabadda Tooska Ah
Waar Tolow Colka Jooja
Salaan Carrabay
[Ismaaciil Aw Aadan ‘Jaajuumow’: waxaan ku qabtay bowsi, waxaanuu ka
saxay Maxamed Jaamac Abokor ‘Oday’ kana tirsan Golaha Guurtida iyo
Yuusuf ‘Xiito’.]
Waxa colaadi dhex-martay laba reer oo kala ah Reer Daahir iyo Axmed Faarax
oo ka wada tirsan qabiilka Nuux (oo Habar Jeclo ah) muddo dheer ayey
colaaddoodu soo jiitantey; cid kasta oo isku dayday inay kala joojisana way
ku guul-darraysatay. Ugu dambayn sidii caadada Soomaalidu ahayd waxay
ku ballameen labadii reer inay dagaal ku kala sed-qaataan; xillina waa la
qabsaday si loo kala adkaado oo reer uun loo muquuniyo. Markaasaa lays
ootay, kolka lays ootaana waa marka waan-waan iyo rajo laga quusto. Intii
aan dagaalkii bilaabmin, ayaa waxa kala dhex-galay, Alla haw naxariistee,
nin la odhan jirey Fiqi Xasan. Fiqigu wuxuu labadii col ee is-hor fadhiyey
u daliiliyey aayado Qur’aan ah oo ka hadlaya cawaaqib-xumada dagaalka
Muslinka dhex maraa leeyahay, if iyo aakhiroba. Nin la odhan jirey Koore
Ducaale oo Reer Daahir ahaa ayaa Kitaabkii Qur’aanka Fiqigii ka laaday;
markaasaa Salaan Carrabay oo meesha joogay yidhi: ‘Fiqi, Qur’aankan aad
kula hadashay fahmi maayaane, af ay fahmayaan ma kula hadlaa?’ Fiqigii
wuxuu ku yidhi Salaan: ‘Haddii aad maanta ku kala baajiso, waxaan daliil
ku hayaa in Ilaahay kuu dembi dhaafayo’. Kolkaas ayaa Salaan soo kala
dhex galay labadii col isaga oo marba col maqashiinaya, geeraarka caanka
noqday ee la magac baxay Waar Tolow Colka Jooja. Wuxuuna yidhi:
Sidii awr calasooboo
Caawin dayrta ku qooqoo
Dhibidii ku cillaantoo
Mid kalow caranaaya
Ama cooflaha aarkoo
Cuunka geelal ku laayoo
Ka curaagtay baruuroo
Higgadii cuf ka siiyey
Labadiinnatan cuuree
Isu coobba ridaaya
Cod yar baan u lahaa Maalintii Cumar Daahir
Isku laayey cayaartiyo
Nin Caloolacad joogoo
Maygaag-Ciidan warqaatay
Wuu cibaaro qabaayoo
Belaayuu curufkeediyo
Cusurteeda dambeetiyo
Cidhibteeda yaqaanoo
Caqiibuu taliyaaye
Wada cawdi-billaystoo
Waar tolow colka jooja!
Intii baad cantarteenoo
Cashigii Gubankiiyee
Caalku reerka ku laayiyo
Maydkiinii cammirraayee
Candha-Dheerta dhurwaa iyo
Haaddu ciidda ku jiiddiyo
Cuqdadkii ka baxdeenoo
Dhulka meesha curboon iyo
Caleentii Karamaaniyo
Cosobkii Balanbaalliyo
Cayn baad soo gudhsateenoo
Coodkiinnaa barkhadoobiyo
Caddiintaad wadataaniyo
Cod-codkaad sidataaniyo
Carfigaa nabaddaa lehe
Wada cawdi-billaystoo
Waar tolow colka jooja!
Nin habeenno casheeyey
Cadar aan hadh lahayn iyo
Ceeryaan baysugu toostoo
Inuu caafiyaddiisa
Cabbaar meel la fadhiisto
Cimrigeedba la waaye
Wada cawdi-billaystoo
Waar tolow colka jooja!
Shantii ceeriga tiilliyo
Curadkii habartay iyo
Cali-Fiin ma ilaawin
Rabjaan baydin cayaayir