Xasan Sheekh “Waqtiga safarka ee halganka aan Shabaab ku soo gaabinayno, waxay ku xiran tahay hadba inta aan dilno”
Madaxweynaha Jamhuuriyadda Somaliya, Xasan Sheekh Maxamuud ayaa wacad ku maray inaanay dowladdiisu ka laaban doonin dagaalkan ay kula jirto maleeshiyada Al Shabaab.

Madaxweynaha oo xalay khudbad ka jeediyay munaasabad lagu soo xirayay Shirka Golaha Wadatashiga Qaran ee lagu soo geba-gabeeyay Magaalada Dhuusamareeb ayaa sheegay inaanan cidina lagu eegan doonin in maleeshiyadaasi ay dul joogaan.

“Dadka Soomaaliyeed meel kastoo ay joogaan waxaan rabaa inaan u sheego qof Shabaab lagu fiirsanayo oo looga harayo oo raali laga yahay in Shabaab habeen ku sii hoydo dhulkooda ma jirto, waa lagu soo socdaa, waana laga saaraya dalka, haddii Alle yiraahdo.” Ayuu yiri Madaxweynuhu.

Madaxweynaha ayaa yiri “Shabaab dalka, dadka iyo diinta mid ay u tureen oo ay wax u reebeen, waxna u dhaqaaleeyeen midna ma jirto, mid ay ka xishoodeen ma jirto, mid ay u naxariisteena ma jirto. Marka waxa aysan lahayn ayagu, annagaa iska leh, diinta annagaa leh, dalka annagaa leh, dadku waa dadkayaga oo annagaa leh, waana ka ceshanaynaa waxa aan leenahay, iyaguna waxa ay leeyihiin maba lahanee meeshay aadayaan ayagaa garanaya.”

Madaxweynaha ayaa tilmaamay in dalka Soomaaliyeed uu yahay mid ballaaran, maalin, bil iyo sanadna aan lagu soo afjari karin kooxaha argagixisada, ha yeeshee ay soo afjaridooda ku xiran tahay, hadba tirada ay ka dilaan kooxahaasi.