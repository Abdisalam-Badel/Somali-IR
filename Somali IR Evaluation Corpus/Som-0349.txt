Ararsame dulmaa kala qabsaday dirirtii Caymeede
Daaroodba maqal xaajadii daahirka ahayde
Dadku hadduu ka nixi Reer Wacays delebshaxii raacye
Tukaha lagama dedin wiilashii wada daboollaaye
Ma duugine sidii bay lafuhu debed u yaalliine
Deris waxa aqbalay reerihii dawladda ahaaye
Markuu sheekh cilmiga daakiraa fiqi duceeyaaye
Diintana wadaad kama aflaxo xaqa ka doodaaye
Kol ay deeradiyo cawsha tahay doqontu waa quuse
Iyana way is doontaan kolkay kala dibboodaane
Duunyadatan kama liidataan daaqi geedahaâ€™e
Nimanyahow tolnimo waa dugsiye dunida jeedaasha
Dayax soo iftiimiyo qoftaad dahabka moodaysey
Wax Dallaayad laysugu rogmaday darabkii saarraaye
Jeeroo dabriyo lays markaday dooyo iyo weerar
Cali diid halkaan maalintaa dawga ku ahayne
Daaqiyadda mawdkii dhadhami wuu durraansadaye
Bah Idarays ma deyin Reer Jibriil digasho loolkiiye
Ninna Faarax kama daawo gelin xaalkii loo dilaye
Dugaag baa hirqaday feedhihii daribta weynaaye
Col dareeray duulkiyo lallabo dirayo Shayddaanku
Danabayska nimankii badnaa duraha Jiilaalka
Dawriyaha Reer Muusihii dad u itaal sheegtay
Daleelii Wareeg baa la dhigay duco qabeenkiiye
Nimanyahow tolnimo waa dugsiye dunida jeedaasha
La dalleensey Nuux-Maxamedkii idinku dayraaye
Daaraha la ridey Soolomadow dumarka ooyaaya
Dugayeeyda naagaha hablaha debedda meeraaya
Haddaan deyey dayaca Reer Barroow daran ammuurtaase
War sow kama diqootaan ilmada dibiqle guudkooda
Dalkii waxa xukuma Reer Warsame dixida weynaaye
Imminkay degmada soo fureen darantii Tiigeede
Duddo reerka loo dhigay haddii degel la waaheelo
Duleedkaa mus laga joojiyaa debedda dhawreede
Ragna mudanihiisow dugsiya dah iyo gaashaane
Meeshii dalleenaa libaax dagi ka eegtaaye
Magacna waa diboo dhalashadii loo demeli waaye
Yaan idin diq-diqin waano aan durina aafayne
Damba kama leh Reer Faaraxaan docoginaayaaye
Wax belaayo lagu diimiyaa duul ku waajibaye