Gudoomiyaha ayaa tibaaxay inaanay wax baqdin ah ka qabin mid la mid ah weerarkii Cowsweyne, oo askari badani ay kaga dhinteen ciidamada iyo Shabaabkaba.

“Annaga awooddii aan awalba cadowga uga saarnay magaalada ayaan ku joognaa, waxa noo dhiman waa inaan hadda ka dib hawlgal ka sameyno meelaha ay jiraan.” Ayuu yiri Gudoomiyaha.

Waxa kaloo uu yiri “Weli maynaan bilaabin hawlgalada aan ku baacsanayno, weli waxaan ku jirnaa istiraatiijiyadihii kale aan magaalada ku xasillin lahayn, shacabkuna ugu soo laaban lahaa.”

Gudoomiye Guutaale ayaa yiri “Cabsi naguma jirto, laakiin inay na soo weerarayaan, waan ka filanaynaa, diyaaraana u nahay, annaguna inaan weerarno diyaaraa u nahay. Labadayaduba waa qoladii la hormarta weerarka, waxaana rajeynaya inaan annaga la hormari doono.”

Kolka ciidamada cusub gaaraan Ceelbuur ayaa lagu wadaa in hawlgalo sifeyn ah ka bilaabaan daanta galbeed ee magaalada, halkaas oo ay dhici karto in Shabaabku magaalada ka soo weeraraan, waana goobtii ay magaaladaasi uga baxeen, markii ciidamadu ay galabnimadii Jimcaha la wareegayeen.

Ciidamada ayay tahay in god kasta kaga daba galaan Shabaabka ku dhuumaaleysanaya duleedyada magaalada, si looga fogeeyo khatarta amni ee ay mustaqbal dhow ku noqon karaan magaaladaasi.

Ciidanka Xoogga Dalka iyo xoogaga deegaanka ayaa bilaa dagaal kula wareegay gacan ku haynta Ceelbuur, oo muddo dheer ay Shabaabku maamulayeen. Shabaab ayaana Ceelbuur ku lahaa xaruntooda ugu weyn ee Gobolada Dhexe.