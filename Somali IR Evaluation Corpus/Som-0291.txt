Xarunta Dalxiiska ee Garraale
Casharkii ugu horreeyay ee cutubkan waxaan ku soo baranay guud ahaan goobaha
dalxiiska ee Dawlad Deegaanka Soomaalida Itoobiya iyo waxyaabaha uu hodanka ku
yahay ama gaarka u ah deegaankeenna sida ugaadha kala geddisan iyo khayeraadka
kale ee dabiiciga ah. Waxaa kale oo aan ku soo baraney casharkan kii ka horreeyay
goobta dalxiiska ee taariikhiga ah ee Sarmaan. Casharkan waxaan ku baran doonaa
xarunta dalxiiska ee Garraale oo ka mid ah goobaha dalxiiska ee Eebbe ku manaystey
deegaankeenna.
Garraale waa xarun dalxiis oo cusub taas oo kaga taal jihada Koonfur Galbeed gobolka
Liibaan ee Dawlad Deegaanka Soomaalida Itoobiya. Xaruntani waxay dhanka Bariga
ka xigtaa degmada Mooyaale halkaas oo 900 km u jirta magaalo madaxda dalka
Itoobiya ee Addis-Ababa, waxayna kaga beegan tahay caasimadda dalka dhinaca
Koonfur Bari. Sidoo kale xaruntani waxay kaga taal geeska koonfureed caasimada
Dawlad Deegaanka Soomaalida Itoobiya waxay u jirtaa 1540 km. Xarunta dalxiiska ee
Garraale waxay ku fadhidaa dhul ay baaxaddiisu dhan tahay 38,580 hekter. Dhinaca
kale goobta ay ku taallo xaruntani waxay ahaan jirtey dhulkii horey loo odhan jirey
dhulka ugaadhsiga xadiddan ee Borana ee Koonfurta Itoobiya, halkaas oo ay yaraatay
tiradii duurjoogta ee ku noolayd. Hasayeeshee, goobtii ahayd sidaa aan kor ku soo
sheegnay ayaa waxaa loo beddelay xarun lagu ilaaliyo xayawaanka duurjoogta ah ee
ku nool dhulka hawdka ah; kuwaas oo ay ka mid yihiin halgeriga , maroodiga Afrika
iyo wiyisha madow.