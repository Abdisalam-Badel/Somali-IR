wadaago. Waxaa halkaas ka abuurmay soo-jireenka bulshada Soomaaliyeed
ee kooxaha qolo-qolada hoos ugu sii qaybsama jilib-jilib, jibsino iyo reero
ay mid waliba abtirsiinta hoose ee xigtinnimo gooni isugu sii xidhantay, una
leedahay taladeeda iyo yeelkeeda wadareed (collective decision and action).
Habka dhaqaalaha iyo bulshada reerguuraannimo iyo qaabka dhismaha
siyaasadeed ee abtirsiinta la wadaago ku dhisani waxay isku gudbeen
awood suldad dhexe iyo hab-maamul dawladeed ka dhex dhisma kooxaha
qolo-qolada ah oo si madaxbannaani ah u kora una noqda quwad kooxaha
abtirsiin wadaagta ah xukumi karta; waxayna keentey in hannaanka
dawladnimo uu taariikhda dadka Soomaalida, ku noqdo wax weligiiba
debedda ka soo gala oo ay quwado shisheeye la yimaadaan (I.M. Lewis
eeg).
Deegaanka dhulka khayraadka kooban, habka xoolo-dhaqashada reerguuraannimo
iyo kooxaha bulsho-siyaasadeed ee ay abtirsiintu isu geyso,
isla markiina kala qaybiso iyo weliba xaaladda bulshada dawlad la’aaneed,
intuba waxay yeedhinayaan loollan, iska-horimaad iyo colaad joogto ah oo
ka dhacaysa khayraadka daaqa iyo biyaha yar oo ay kooxaha kala qolada
ah, mid waliba rabto in ay bursato, sidii aynu meel kale ku soo carrabbaabnay
(I.M. Lewis eeg).
Waayahaas bulsho-siyaasadeed waxay khasbeen dhaqan gaar ah oo meel
weyn kaga jira midnimada kooxda reer-hebelnimo iyo xidhiidhka wadadhaqanka
(interaction) kooxaha kala qolada ah. Colaadda iyo nabaddu,
haddaba dhaqankaas ayey meel laf-dhabar ah kaga jiraan.
Qiyamta dhaqanka bulshadaas waxaa xuddun dhexaad u ahaa xidhiidhka
tolliimo ee ku dhisan hiillada tolliimo. Runtiina marka aynu hoos u sii
dhuganno dhaqanka bulsheed ee ku saabsan xidhiidhka isgarabsiga iyo
iskaashiga iyo wax-wadaqabsiga ka dhexeeya kooxda abtirsiin-wadaagta
ah, waxaynu ku arkaynaa dulucda ulajeeddada hiillada tolliimo ee qiimiga
aad u weyn ku leh kooxdaa iyada ah dhexdeeda; weedhaha badiba ku soo
arooray macnaha iyo qiimiga xidhiidhka tolliimo waxa ka mid ah: ‘waxa tol
loo yahay in wax la is taro’. Hayeeshee, marka ay dagaalka tahay arrintu
way ka sii xag jirtaa! Waayo, qof kastaba, gaar ahaan, nin kasta oo rag ah
oo gaashaanqaad caafimaad qaba ahi dagaalka hiillada tolliimo wuxuu ku
ahaa waajib culus oo aan sina looga cafiyeynin, wuxuuna ahaa dagaalkaasi
waxa uu ninku ku mutaysto ammaan iyo magac sharfan marka uu kaalintiisa
si habboon u guto ama magac-xumada ugu ba’ani ka raacdo haddii uu
muujin waayo dagaalyahannimo.
Midda kalena xidhiidhka tolliimo wuxuu lahaa quwad akhlaaqi ah,
markii loo baahdana, maaddi ah oo qofka qabata, taasoo aannu qofna
xeerkeeda ka bixi karin kana hor iman karin. Waa halka ay u dhacayso
odhaah-murtiyeedda tidhaahda: ‘Nin waalan tolkii baa u miyir-qaba’ iyo
maahmaahda tidhaahda: ‘Fiqi tolkii kama janno tago’, waxa kale oo ay
odhan jireen: ‘Nin waliba wixii tolkii yahay buu yahay’. Macnuhu waxa weeye