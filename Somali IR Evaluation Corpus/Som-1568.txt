Ciidamada qabtay Ceelbuur oo u diyaarsan inay ka hortaggaan weerar la mid ah kii Cowsweyne
Wararka ka imaanaya Magaalada Ceelbuur ee Bariga Gobolka Galgaduud ayaa sheegaya in Ciidanka Xoogga Dalka ay fariisimo ka sameysteen darafyada iyo gudaha magaaladaasi.

Ciidamada ayaa la sheegaya in dhowr goobood ka deggeen magaalada, si ay uga hortaggaan weerar la mid ah midkii maleeshiyada Al Shabaab ay Sabtidii ka gaysteen deegaanka Cowsweyne, oo 22-kii bishan laga saaray maleeshiyadaasi.

Wararka ayaa sheegaya in ciidamadu ay hadda u muuqdaan kuwo gacan bir ah ku qabtay amniga magaalada, ka dib markii hawlgalo guri guri ah iyo miino baaris ay ka sameeyeen xaafadaha iyo waddooyinka magaaladaasi.

Magaaladu waxay kolkii horeba ahayd mid haawaneysa, iyadoo maleeshiyada Shabaabka lagu eedeeyay in dadka deegaanka ay ka barakiciyeen guryahooda, ka hor intii aanay magaaladaasi isaga bixin Jimcihii.

Saraakiisha Ciidamada ayaa dhawraya in maalmaha soo socda ay magaalada soo gaaraan ciidamadii ka soo baxay Magaalooyinka Dhuusamareeb iyo Guriceel ee jihooyinka bari iyo koonfureed ka kulaalayay magaaladaasi.

Nuur Xasan Guutaale, Gudoomiyaha Degmada Ceelbuur ayaa sheegay in mar kasta ay filayaan in Shabaabku soo weeraraan Ceelbuur, balse ay diyaar u yihiin in ay ka hortaggaan.