HAVOYOCO Daaddihiye: Farduus M Dheere 25/09/2017 Goobta: Xarunta Dhaqanka ee Hargeysa
maqlayaa. Noolaha ayda ka buuxa inta ishu qabanayso waxaa ka badan inta dhawaaqeeda
la maqlayo. Wax uu maqlayaa cida xoolaha. Baarqab baa mar guuxaya, mar doobta ka ga
daryaaminaya, mar kalena micilisanaya. Geel baa ololaya marna reemaya, oo nirgo ayaa
yuusaya marna dunuunucaya. Ri baa ciyaysa, orgi baa qalaadaya oo qaloonbiyaya. Ido
iyo naylo ayaa isu ciyaya. Lo baa araasiyaysa oo bannaaxiyaysa. Fardo ayaa dananaya.
Sawaxanka shimbiraha ayaa isu baxaya; shimbiro isu yeedhaya, isu heesaya oo isu
jiibinaya. Koor geel baa baxaysa, boodaan iyo aleenba. Wax uu maqlayaa dhawaaqyada
kurayada iyo foodleyda xoolaha la jooga ee bardoodamaya. Yeedhooda iyo hadalkooda
iyo oohintooda iyo qosolkoodaba wuu maqlayaa. Foodhida xoolaha la gu wado ayuu maqlayaa.
Foodhi-gaallada ay wiilashu is ku maaweelinayaanna wuu maqlayaa. Waxaas oo
cod iyo intaas oo dhawaaqba wuu maqlayaa.
Isaga oo liibaantaa dhex tamashleynaya ayuu baabuur guux weyn oo soo ag maray ka
ga nixiyay. Mise wallaahay qolkii yaraa buu jiifaa oo saqafka cad liidadka yaryar
daawanayaa! Oo wixii oo dhami ma dhalanteed bay ahaayeen? Cajiib! Alla maskaxdu qaad
weynaa! ayuu mar kale is yidhi. Ilbidhiqsigii kaa xigay ayuu khayaaligiisu mar kale
dib u cararay.
Ayda barwaaqaysan ee uu dhex jiidhayo laamaha curubta iyo caleenta xooluhu goosteen,
ubaxa ka la jaadka ah iyo xabagta roobku qooyay waxaa ka soo kakamaysa ur ka la duwan
oo sanka u loollamaysa. Ilbidhiqsi walba wax uu dareemayaa maqal, muuqaal iyo ur
cusub oo gooni ah. Bal eeg labadaa sagaaro ee isa sii daba gaatamaya, ayay naftiisu
tidhi, waa yac iyo atoor. Bal eeg cawshaa gubadka yar daaqaysa, dhawr jucuur oo
geeso waaweyn baa ku dhex jira. Bal eeg saddexdaa dabataagood iyo liigga. Wacanaan
lahaydee in aad aragto deero siig la socdo, iyo garanuug. Waad soo aragtay gorayooyin
ugxan dhigtay oo haldhaayo iyo gorayacawlo isu gu jira. Goodir waad aragtay oo
xitaa markii aad dhaafaysay kaa ma uu didin, laakiin biciid ma aad arag, raadkiisa
rayska maray ayaad se aragtay. Ugaadha degaankan ku nooli inta jaad ee ay tahay ma
tirin kartaa? ayuu is wayddiiyay. Haa, haddii aad u soo jeesato waad tirin kartaa.
Ugaadha, dugaagga iyo dhirtaba waad tirin kartaa, laakiin cayayaanka Ilaahay uun baa
tirin kara. Midho curdin ah ayuu geed hohob ah ka goostay. Jinaw si wacan u baxay ayuu dhawr
caleemood oo dharabku tifqayo ka goostay, dhanaan uu u baahnaa ayaana qanjaha rooray.
Marooro duur ku soohan buu ka furfurtay, dhanaan macaan ayayna lahayd. Carrablo’aad
rayska ka qotoma oo dhudhun dherer la’eg buu arkay oo daawsho ku dhaafay. Xamankow
curdin ah oo geed xoday ah hoostiisa rayska wadhan buu arkay, sida quruxda badan ee
uu faraqyada u bixiyay ayuuna daawaday, dabadeed far buu ka goostay. Sarmaan-jiif
weyn oo sida dallaayadda isu fidisay oo ubax cad oo udgooni qariyay oo duulaagu ku
damaashaadayo ayuu ubax ka goostay oo udgoonkiisa ursaday. Sarmaanta hoosteeda ee
ciidda cas ee rayska ah ee aan cawska lahayn ayuu eegmada geliyay, wax uuna arkay
dhawr like oo qaarkood soo fuureen qaarkoodna debedda yimiddeen. Timayuluq iyaduna
soo fuurtayna wuu arkay. Rayska sarmaanta hoosteeda ahi aad buu u udgoonaa una
qaboobaa, in uu yara fadhiisto ayuuna ka fekeray, laakiin ma uu daallanayn. Wax uu
doonayaa maanta oo dhan in uu aydan is ka sii dhex socdo oo aanu ka bixin.
Mar kale maqalkiisa waxaa dhabqiyay niman aad u qaylqaylinaya oo daaqaddiisa hoos
maraya. Illayn weli saqafkii buu daawanayaa! Dhinac buu isu rogay isaga oo doonaya
in uu yara seexdo oo dhalanteedka maskaxda ka saaro, mar kale ayuuna sii yara eegay
hawsha guurkiisa. Laakiin imikana derbiga sariirta ku dhinac yaalla ayay indhihiisu
qabteen. Qudhaanjo yar oo maraysa ayuu isha la raacay, sidii uu u eegayay ayna wax

Barnaamijkani waxa uu daba socdaa ama uu ka mid yahay mawduuc taxane ah oo lagaga doodayo dhallinyarta iyo shaqala’aanta baahsan ee haysata. Weydiinta salka u ah dooddani waxa ay ahayd, “Ma shaqala’aan ayaa jirta mise shaqaysila’aan?” Dad badan ayaa ku dooda in ay jirto hoosudhac ku yimid rabitaanka dadka ee ah in ay qabtaan shaqo aanay u arkayn in ay tahay tii ay qalbiga ku hayeen. Khasab miyaa in xafiis laga shaqeeyo, suurtagal se ma tahay in ay dhammaan sidaa la yeelo? Haddiiba aad hore u heli weydo shaqadii aad wax u soo baratay, ma jirtaa tababarro saa’id ah oo aad qaadan karto si aad xirfaddaada uga dhigto mid soo jiidata shaqabixiyaha? Martida barnaamijkani waxa ay ahayd hay’adda Havoyoco oo ah hay’ad si dhow ula shaqaysa dhallinyarta, bixisana tababarro iyo waxbarashooyin xirfadeed oo qofka u sahla in uu si fudud shaqo u helo. Cabdillaahi Maxamuud Xasan oo ah maamula guud ee Havoyoco ee Somaliland ayaa ka hadlay barnaamijyada kala duwan ee ay u hayaan dhallinyarta, si ay suuqa shaqada hore ugu geli karaan. Waxa uu sheegay in ay muhiimadda siiyaan dadka aanu dhaqaalahoodu wanaagsanayn, hadhowna kuwooda dhibcaha sare keena ay u hayaan fursad ah in la deymiyo kharas raasamaal ah oo uu meherad ku furan karo. Fu’aad Cabdillaahi oo ah Tababare Sare oo Dugsiga Farsamada Gacanta ee Havoyoco ah ayaa dadka uga warramay sida ay tababarradaasi qofka ugu fududayn karaan in ay shaqo helaan. Waxa kale oo uu sheegay in ay muhiim tahay in marka uu qofku shahaado jaamacadeed sito, uu qaadan karo tababar farsamada gacanta ah oo wax badan ka taraysa mustaqbalka qofka.
Cabdishakuur Cali Aar oo ah Madaxa Barnaamijyada Horumarinta Dhalliyarada ee Havoyoco ayaa sheegay in ay jirto jid kale oo uu qofku mari karo, jaamacadduna aanay ahayn mid ay qasab tahay in la wada maro. 